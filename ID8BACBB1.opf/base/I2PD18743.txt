༄༅། །བསྟན་བཅོས་མངོན་རྟོགས་རྒྱན་ཚིག་དོན
གྱི་སྒོ་ནས་བཤད་པ་བྱམས་མགོན་ཞལ་ལུང
ཞེས་བྱ་བ་བཞུགས་སོ།།
མཛད་པ་པོ། མཁས་དབང་དཔལ་ལྡན་ཆོས་རྗེ།
སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་།

༄༅། །བསྟན་བཅོས་མངོན་རྟོགས་རྒྱན་ཚིག་དོན་
གྱི་སྒོ་ནས་བཤད་པ་བྱམས་མགོན་ཞལ་ལུང་
ཞེས་བྱ་བ་བཞུགས་སོ།།
མཛད་པ་པོ། མཁས་དབང་དཔལ་ལྡན་ཆོས་རྗེ།
སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་།

གླེང་གཞི།
རབ་དཀར་གངས་རིའི་ཕྲེང་བས་ཡོངས་སུ་བསྐོར་ཞིང་འཛམ་གླིང་གོ་ལ་ཆེན་པོའི་སྤྱི་གཙུག་ཏུ་
ཆགས་པའི་མཐོ་སྒང་བོད་ཅེས་གྲགས་པའི་ས་ཡི་ཐིག་ལེར། ཕ་སྤྲེལ་རྒན་དང་། མ་བྲག་སྲིན་གཉིས་
ནས་མཆེད་པའི་བོད་མིའི་ཐོག་མ་བྱུང་བ་ནས་བཟུང་། སྐྱེ་བོ་རྣམས་ཀྱིས་རང་རང་གི་རྣམ་དཔྱོད་འདྲ་
མིན་གྱི་རྩལ་ལ་བརྟེན་ནས་རིག་པའི་གནས་ཅི་རིགས་གསར་གཏོད་དང་། འཕེལ་རྒྱས་གཏོང་མུས་སུ།
ལྷག་པར་དུས་རབས་བདུན་པའི་སྐབས་སུ་ས་གསུམ་ན་སྙན་པའི་གྲགས་པ་ཡོངས་སུ་ཁྱབ་པའི་ཆོས་ཀྱི་
རྒྱལ་པོ་སྲོང་བཙན་སྒམ་པོ་ཞེས་བྱ་བའི་སྐྱེས་མཆོག་གང་གི་མཁྱེན་བརྩེ་ནུས་པའི་བྱེད་ལས་ཉག་གཅིག་
གི་མཐུ་ལས། བོད་ཀྱི་ས་ཆེན་པོའི་ཁྱོན་ཀུན་ལ་ཁྱབ་པར་ནུས་ཤིང་། འཇིག་རྟེན་དང་། འཇིག་རྟེན་
ལས་འདས་པའི་ཆོས་ཀྱི་གནས་ལུགས་མཐའ་དག་ཇི་བཞིན་སྟོན་པར་ནུས་པ། ཆེས་ངོ་མཚར་རྨད་དུ་
བྱུང་བའི་བོད་ཀྱི་ཡི་གེ་འདི་བཞིན་ཐོག་མར་སྲོལ་གཏོད་མཛད་ལ། སྐྱེ་རྒུའི་ཕན་བདེའི་གཞི་རྩ་ནང་
ཆོས་བོད་དུ་བསྒྱུར་འགོ་བརྩམས་པ་དང༌། དུས་རབས་བརྒྱད་པའི་ནང་ཆོས་རྒྱལ་ཁྲི་སྲོང་ལྡེ་བཙན་གྱིས་
བསམ་ཡས་སུ་སད་མི་བདུན་གྱིས་ཐོག་དྲངས་རབ་བྱུང་གི་སྡེ་དང་། སྒྲ་བསྒྱུར་སློབ་གྲྭ་ཐོག་མར་བཙུགས་
ནས་བློ་རིག་བཀྲ་བའི་ལོ་ཙཱ་བ་དུ་མ་གསོ་སྐྱོང་གནང་སྟེ། ཉེ་འབྲེལ་རྒྱལ་ཁབ་ཁག་ནས་ནང་
གཙོ་བོར་གྱུར་བའི་རིག་གཞུང་སྙིང་བཅུད་སྣ་ཚོགས་ལྗོངས་འདིར་དར་སྤེལ་མཛད་དེ། ཤེས་རིག་མཛོད་
བརྒྱའི་སྒོ་འཕར་ཡངས་པོར་ཕྱེ་བ་ནས་བཟུང་། དུས་རབས་རིམ་པའི་ནང་ཡུལ་ཁམས་འདིར་འཆད་
རྩོད་རྩོམ་གསུམ་ལ་མངའ་བརྙེས་པའི་མཁས་གྲུབ་གཉིས་ལྡན་གྱི་སྐྱེས་ཆེན་དམ་པ་ཇི་སྙེད་བྱོན་པ་
རྣམས་ཀྱིས་སྔ་ཕྱིར་བོད་ཡིག་ཏུ་བསྒྱུར་ཅིང་གཏན་ལ་ཕབ་པ་དང་། གསར་རྩོམ་མཛད་པའི་བསྟན་
བཅོས༌ཐམས༌ཅད༌འུ༌ཅག༌ལྟ༌བུས༌ཚེ༌གང༌ངལ་བ་བསྟེན་ནས་བགྲངས་ཀྱང་བགྲང་བར་དཀའ་བས།
བོད་ཁུལ་གྱི་གསུང་རབ་གླེགས་བམ་ཐམས་ཅད་གཞི་གཅིག་ཏུ་བརྩིགས་ན་རི་རྒྱལ་ལྷུན་པོའི་དཔངས་

བརྒྱ་འཇོམས་པའི་སྨན་མཆོག་བདུད་རྩི་ལྟ་བུ་དེ་དག་གི་རོ་བཅུད་གངས་ཅན་པའི་ལུས་སེམས་སུ་ཤོག་
བུ་སྣུམ་ཚོས་བཞིན་དུ་སིམས་པ་ནས་བཟུང་། སྐྱེ་བོ་ཕལ་པ་དག་གི་བླང་དོར་འབྱེད་པའི་ཤེས་རབ་ཀྱི་
ཚད་ཀྱང་ཆེས་མཐོན་པོར་སོན་ཏེ་སྒོ་གསུམ་དགེ་བཅུའི་ལས་ལ་བརྩོན་པ་དང༌། བྱམས་དང་སྙིང་རྗེས་
རྒྱུད་དུལ་ཞིང་། ཡ་རབས་དང་གཤིས་བཟང་གི་མཛེས་སྡུག་རང་ཆས་སུ་ལྡན་པའི་མི་རིགས་ཁྱད་
འཕགས་ཅན་ཞིག་ཏུ་ཡར་རྒྱས་བྱུང་བའི་འབྲས་བུར། དེང་གི་དུས་སུའང་འཛམ་གླིང་ཤར་ནུབ་ལ་
གནས་པའི་སྲིད་འབྱོར་རིག་གསུམ་སྤྱི་དང་། ཡང་སྒོས་ཚན་རིག་རྩེར་སོན་གྱི་ཡུལ་གྲུ་དག་གི་མི་སྣ་
གྲགས་ཅན་རྣམས་ཀྱང་ཡུལ་འདི་དང་འདི་ཉིད་ཀྱི་རིག་གནས་ལ་བློ་ཁ་ཕྱོགས་ས་དང༌། ཞིབ་འཇུག་བྱ་
ཡུལ་ཞིག་ཏུ་གྱུར་དོན་ཡང་དེ་ལྟར་ལགས།
འོན་ཀྱང་སེམས་ཅན་སྤྱི་མཐུན་གྱི་བསོད་ནམས་ཉམས་དམས་སུ་སོང་བའི་ཉེར་ལེན་ལས། ལོ་
བཅུའི་གོད་ཆགས་ཀྱི་ཁྲོད་དུ་སྟོང་གསུམ་ནོར་གྱིས་བཀང་སྟེ་ཡོན་དུ་ཕུལ་ན་ཡང་བླུ་ཐབས་བྲལ་བའི་
གངས་ལྗོངས་ཀྱི་ཁྱད་ནོར་ཏེ། གསུང་རབ་པར་ཤིང་དང་བཅས་པ་ཕལ་མོ་ཆེ་མེ་ལྷ་དང་ཆུ་ལྷའི་ཞལ་དུ་
ཕུལ་ཟིན་དག་ནི་བསྐྱར་གསོ་བྱ་རྒྱུའི་ནུས་མཐུ་རང་ཅག་སུ་ལའང་མེད་ལ། དུས་ངན་དེ་ལྟ་བུའི་ཁྲོད་
ནས་སྟེས་དབང་གིས་ད་ལྟ་ས་སྟེང་དུ་ལྷག་ལུས་གསུང་རབ་དག་ཀྱང་ཕལ་ཆེ་བ་དཔེ་རྒྱུན་དཀོན་རིགས་
ཤ་སྟག་ཏུ་གྱུར་སྟབས་དེང་སྐབས་རིག་གནས་དངོས་རྫས་ཀྱི་ལམ་ལུགས་གཞིར་བཟུང་བདག་སྲུང་བྱེད་
དགོས་རྐྱེན། རིག་གཞུང་དོན་གཉེར་བའི་སྤྱན་ལམ་དུ་བསྟར་མ་ཐུབ་པས་གསུང་རབ་ཀྱི་དགོས་པ་ཇི་
བཞིན་མ་གྲུབ་ཅིང་། དེ་བས་ཉེན་ཚབས་ཆེ་བ་ནི་འབྱུང་བཞི་སོགས་ཀྱི་གནོད་པས་ས་སྟེང་དུ་རྩ་བརླག་
མི་གཏོང་བའི་ངེས་པ་མེད་གཤིས། འདི་ཀུན་བདག་སྲུང་གནད་འཁེལ་བྱ་རྒྱུ་དེ་གཞན་ལ་འགེལ་ཐབས་
མེད་པའི་རང་ཅག་ཁོ་ནའི་འགན་འཁྲི་ཉིད་དུ་ངེས་སོ། །
དེར་བརྟེན་སེ་ར་ཐེག་ཆེན་གླིང་དང་ལྷ་ལྡན་གཙུག་ལག་ཁང་མཉམ་འབྲེལ་གྱིས་སེར་གཙུག་
ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ཞེས་པའི་ཚན་པ་ཞིག་ཆེད་དུ་བཙུགས་ནས་ད་བར་

གྲང་བྱ་གསུམ་ལྷག་ཙམ་གྱི་རིང་ལ་ཕྱོགས་གཉིས་ནས་ཐུན་མོང་དུ་མ་ཐེབས་སྒོར་ས་ཡ་གསུམ་ལྷག་
ཙམ་བཏང་སྟེ་དཔེ་དཀོན་མྱུར་སྐྱོབ་དང༌། དེང་སྐབས་སློབ་གཉེར་བའི་ཉེར་མཁོའི་ཆེད་དུ་གངས་ཅན་
ཁྱད་ནོར་ཞེས་པའི་དཔེ་ཚོགས་གསར་དུ་བསྒྲིགས་ཏེ་ད་ཕན་པོད་འཕྲེང་ཉིས་བརྒྱར་ཉེ་བ་པར་སྐྲུན་ཟིན་
པ་དང་། དགོན་སྡེ་དང་། སྤྱི་ཚོགས་ཀྱི་དཔེ་མཛོད་ཁང་བརྒྱ་ལ་ཉེ་བཪ་ཆ་ཚང་གཉིས་རེ་རིན་མེད་
འབུལ་ལམ་ཞུས་པ་ཕུད། དེ་བྱིངས་མ་གནས་ཙམ་གྱི་ཐོག་ནས་སྤུས་འཚོང་ཞུས་ཏེ། རྒྱལ་བསྟན་ལ་སྲི་
ཞུ་དང་རིས་མེད་སེར་སྐྱ་ཐོས་བསམ་ཅན་རྣམས་ཀྱི་ཐུགས་འདུན་སྐོང་ཐབས་ཞུ་མུས་སུ་ཡོད་པ་དང༌།
འདས་པའི་ལོ་ཟླའི་ནང་ངོས་ཚོའི་ལས་གཞི་ལ་གོང་རིམ་འབྲེལ་ཡོད་ཚན་པ་ཁག་གི་དབུ་ཁྲིད་
ནས་གཟིགས་སྐྱོང་བླ་ན་མེད་པ་གནང་བ་དང༌། མཁྱེན་དཔྱོད་མཁའ་ལྟར་ཡངས་ཤིང་། ལྷག་བསམ་
དུང་ལྟར་དཀར་བའི་སྐྱེས་ཆེན་དུ་མས་ངོས་ཚོའི་ལས་ཀར་གདེང་འཇོག་ཚད་མེད་དང་། མ་ནོར་ལམ་
སྟོན། མ་དཔེ་མཁོ་འདོན་གནང་བ་སོགས་ཀྱིས་མཚོན། ང་ཚོར་ཕྱར་བ་གྲུ་འདེགས་ཀྱིས་ལྷད་མེད་རྒྱབ་
སྐྱོར་རོགས་རམ་གནང་བར་རྗེས་སུ་ཡིད་རངས་དང༌། སྙིང་དབུས་ནས་ཐུགས་རྗེ་ཆེ་ཞེས་ཞུ་བ་དང་
ཆབས་ཅིག །འབྱུང་འགྱུར་ཡང་སེར་གཙུག་ནས་དགེ་ལུགས་གསུང་འབུམ་གཙོ་བོར་གྱུར་པའི་རིས་
མེད་གསུང་རབ་དཔེ་རྒྱུན་དཀོན་རིགས་དང་། ཞིབ་འཇུག་ཚན་པ་ཁག་དང་། སློབ་གྲྭ་ཁག་ལ་ཉེ་བར་
མཁོ་བའི་རིག་གཞུང་དག་ཀྱང་རིམ་པས་པར་སྐྲུན་ཞུ་རྒྱུའི་འདུན་པ་སྙིང་བཅངས་སུ་ཡོད་པ་ལགས་ན།
ལྷག་བསམ་རྣམ་དཔྱོད་ཅན་གྱི་རིས་མེད་སེར་སྐྱ་ཀུན་ནས་མ་དཔེ་མཁོ་འདོན་དང་། ང་ཚོའི་ལས་ཀར་
རྩ་ཆེའི་ལམ་སྟོན་བཀའ་སློབ་མུ་མཐུད་ལྷུག་སྩོལ་ཡོད་པ་མཁྱེན་ཞེས་ཞུའོ། །
སེར་གཙུག་ནང་བསྟན་དཔེ་རྙིང་འཚོལ་བསྡུ་ཕྱོགས་སྒྲིག་ཁང་ནས།

༄༅། །བསྟན་བཅོས་མངོན་རྟོགས་རྒྱན་ཚིག་དོན་སྒོ་ནས་
བཤད་པ་བྱམས་མགོན་ཞལ་ལུང་ཞེས་བྱ་བའི་ནང་
གསེས་དཀར་ཆག་འགོད་པར།
ཨང༌། ཤོག་གྲངས།
༡༽ མཆོད་པར་བརྗོད་ཅིང་རྩོམ་པར་དམ་བཅའ་བ།་༡
༢༽ སྐབས་དང་པོ། རྣམ་མཁྱེན་མཚོན་བྱེད་ཀྱི་ཆོས་བཅུ་བཤད་པ།་༢
༣༽ སྐབས་གཉིས་པ། ལམ་ཤེས་རྒྱས་པར་བཤད་པ།་༦༦
༤༽ སྐབས་གསུམ་པ། གཞི་ཤེས་རྒྱས་པར་བཤད་པ།་༨༩
༥༽ སྐབས་བཞི་པ། དབང་དུ་བྱེད་པའི་རྒྱུ་རྣམ་རྫོགས་སྦྱོར་བ་བཤད་པ།་༡༠༡
༦༽ སྐབས་ལྔ་པ། འབྲས་བུ་རྩེ་སྦྱོར་རྒྱས་པར་བཤད་པ། ་༡༦༩
༧༽ སྐབས་དྲུག་པ། བརྟན་པའི་རྒྱུ་མཐར་གྱིས་པ་བཤད་པ།་༡༩༩
༨༽ སྐབས་བདུན་པ། འབྲས་བུ་སྐད་ཅིག་མའི་སྦྱོར་བ་བཤད་པ། ་༢༠༡
༩༽ སྐབས་བརྒྱད་པ། འབྲས་བུ་ཆོས་སྐུ་རྒྱས་པར་བཤད་པ།་༢༠༥
༡༠༽ དོན་བསྡུས་དྲུག་དང་གསུམ་དུ་དབྱེ་བ་སོགས་༢༣༢
༡༡༽ པར་བྱང་སྨོན་ཚིག། ་༢༣༦
རེ་ཞིག་གྲུབ་བོ་བཀྲིས།

༄༅། །བསྟན་བཅོས་མངོན་རྟོགས་རྒྱན་ཚིག་དོན་
གྱི་སྒོ་ནས་བཤད་པ་བྱམས་མགོན་
ཞལ་ལུང་ཞེས་བྱ་བ་
བཞུགས་སོ། །
༈ ན་མོ་པྲཉྫ་པ་ར་མི་ཏ་ཡ།
རྒྱལ་རྣམས་འགྲོ་ལ་ཉེ་རིང་མི་མངའ་ཡང་། ། g
ཆེར་སྙིགས་ལྔ་བདོའི་སྨག་རུམ་འཐིབས་པ་འདིར། །
ལྷག་པར་ཐུགས་རྗེའི་སྣང་བས་ཁྱབ་མཛད་པའི། །
མཉམ་མེད་ཤཱཀྱ་སེང་གེར་མགོས་ཕྱག་འཚལ། །
མགོན་དེའི་གསུང་རབ་གྲངས་མཐའ་བྲལ་བའི་མཆོག །རྒྱལ་
ཡུམ་སྦས་དོན་ལག་པའི་ནོར་བུ་བཞིན། །ལྷག་པར་གསལ་མཛད་མི་
ཕམ་མགོན་པོ་དེ། །ལྷ་དང་བཅས་པའི་འགྲོ་བ་ཀུན་གྱི་མིག །རྒྱལ་
ཚབ་གསེར་མངལ་ཅན་དེ་མཉེས་བྱས་ནས། །ཡུམ་རྒྱན་གངྒ་གླིང་འདིར་
ཉེར་དྲངས་པའི། །ཐོགས་མེད་བྷ་གི་ཏ་ཐའི་སྐུ་དྲིན་ནི། །བྱང་ཆེན་
མ་ཐོབ་བར་དུ་གཞལ་བར་དཀའ། །འཕགས་པའི་ཡུལ་ན་རྒྱལ་ཡུམ་
རྒྱན་གྱི་དོན། །འགྲེལ་མཛད་མཁས་མང་གསེར་རིས་རབ་དཀྲིགས་

པའི། །དབུས་སུ་འཕགས་སེང་ལྷུན་པོ་རབ་མཐོ་ཞེས། །གཏམ་སྙན་
རྒྱ་མཚོའི་གོས་ཅན་མ་ལུས་ཁྱབ། །རྒྱ་བོད་རྒྱན་འགྲེལ་འབྱམས་ཀླས་
ཀུན་གྱི་ནང་། །འཇམ་མགོན་བླ་མའི་ལེགས་བཤད་གསེར་ཕྲེང་དེ།།
ཁྱད་པར་འཕགས་ཞེས་གྲགས་པའི་སྒྲ་ཆེན་གྱིས། །མཆོག་དམན་ཀུན་
གྱི་རྣ་དབང་དལ་བར་བྱས། །གང་གི་ཐུགས་རྗེས་ཕྱུགས་དང་ཁྱད་མེད་
བདག །གཞུང་དོན་སྨྲ་བའི་འགྲེལ་དུ་འགོད་མཛད་པའི། །རྩ་བའི་
བླ་མའི་ཐབས་མཁས་མཛད་བཟང་དེ། །རྒྱལ་བ་ཀུན་ལ་ཡོད་མེད་འཕྱང་
མོ་ཉུག །རྟག་ཏུ་གཞུང་བཟང་དེ་དང་མི་འབྲལ་ཞིང༌། །གྲངས་ཡས་
བསྐལ་པར་དེ་ལ་ཐོས་སོགས་ཀྱིས། །ཞུགས་ན་སྙམ་པའི་འདུན་པས་
རྒྱུ་བྱས་ཏེ། །རྒྱན་གྱི་ཚིག་དོན་ཅུང་ཟད་འཆད་ལ་སྤྲོ། །འདིར་མངོན་
རྟོགས་རྒྱན་གྱི་ཚིག་དོན་ཅུང་ཟད་འཆད་པ་ལ་གསུམ། རྗོད་བྱེད་དོན་
ལྡན་གྱི་མཚན་དང་། བརྗོད་བྱ་དེ་ལྡན་གྱི་གཞུང་དང༌། གང་གིས་
བསྒྱུར་བའི་འགྱུར་བྱ་དེ་བཤད་པའོ། །དང་པོ་ནི།
རྒྱ་གར་སྐད་དུ། ཨ་བྷི་ས་མ་ཡ་ཨ་ལངྐཱ་ར་ནཱ་མ་པྲ་ཛྙཱ་པཱ་ར་
མི་ཏ་ཨུ་པ་དེ་ཤ་ཤཱསྟྲ། བོད་སྐད་དུ། ཤེས་རབ་ཀྱི་ཕ་རོལ་ཏུ་ཕྱིན་
པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཅེས་བྱ་བ།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།།

ཞེས་གསུངས། གཉིས་པ་ལ་གསུམ། རྩོམ་པ་ལ་འཇུག་པའི་བྱ་བ།
བརྩམ་བྱ་གཞུང་གི་རང་བཞིན། བརྩམས་པ་མཐར་ཕྱིན་པའི་ཚུལ་ལོ། །དང་
པོ་ལ་གཉིས། མཆོད་བརྗོད་དང་། དགོས་འབྲེལ་ལོ། །དང་པོ་ནི།
ཉན་ཐོས་ཞི་བ་འཚོལ་རྣམས་ཀུན་ཤེས་ཉིད་ཀྱིས་ཉེར་ཞིར་ཁྲིད་
མཛད་གང་ཡིན་དང༌། །འགྲོ་ལ་ཕན་པར་བྱེད་རྣམས་ལམ་ཤེས་ཉིད་
ཀྱིས་འཇིག་རྟེན་དོན་སྒྲུབ་མཛད་པ་གང༌། །གང་དང་ཡང་དག་ལྡན་
པས་ཐུབ་རྣམས་རྣམ་པ་ཀུན་ལྡན་སྣ་ཚོགས་འདི་གསུངས་པ། །ཉན་
ཐོས་བྱང་ཆུབ་སེམས་དཔའི་ཚོགས་བཅས་སངས་རྒྱས་ཀྱི་ནི་ཡུམ་དེ་
ལ་ཕྱག་འཚལ་ལོ། །ཞེས་གསུངས། ཉན་ཐོས་དང་རང་སངས་རྒྱས་
སྡུག་ཀུན་རགས་པ་ཉེ་བར་ཞི་བའི་ཐར་པ་འཚོལ་བ་སྟེ་དོན་དུ་གཉེར་
བ་རྣམས་གང་ཟག་གི་བདག་མེད་རྟོགས་པའི་ཀུན་ཤེས་པ་སྟེ་གཞི་ཤེས་
ཉིད་ཀྱིས། ཉེར་ཞི་དེར་འཁྲིད་པར་མཛད་པ་གང་ཡིན་པ་དང༌། འགྲོ་
བ་ལ་འཕྲལ་དང་ཡུན་དུ་ཕན་པ་སྒྲུབ་པར་བྱེད་པའི་བྱང་ཆུབ་སེམས་
དཔའ་རྣམས་ལམ་གསུམ་བདེན་པར་བྱེད་པར་རྟོགས་པའི་ལམ་ཤེས་
པ་ཉིད་ཀྱིས་འཇིག་རྟེན་རིགས་ཅན་གསུམ་གྱི་དོན་བསྒྲུབ་པར་མཛད་
པ་གང་ཡིན་པ་དང་། རྣམ་པ་ཐམས་ཅད་བདེན་གྲུབ་ཀྱི་སྐྱེ་བ་མེད་པར་
ཐུགས་སུ་ཆུད་པའི་རྣམ་མཁྱེན་གང་དང་ཡང་དག་པར་ལྡན་པའི་ཐུབ་

དབང་སངས་རྒྱས་བཅོམ་ལྡན་འདས་རྣམས་བརྗོད་བྱའི་རྣམ་པ་ཀུན་
དང་ལྡན་པའི་རྗོད་བྱེད་སྣ་ཚོགས་པ་འདི་དག་གསུང་པར་མཛད་པ་གང་
ཡིན་པ་སྟེ། ཉན་ཐོས་རང་རྒྱལ་བྱང་ཆུབ་སེམས་དཔའི་ཚོགས་དང་བཅས་
པའི་སངས་རྒྱས་ཀྱི་ཡུམ་མཁྱེན་གསུམ་དེ་ལ་ཕྱག་འཚལ་ལོ།། གཉིས་པ་ནི།
རྣམ་པ་ཐམས་ཅད་མཁྱེན་ཉིད་ལམ། །སྟོན་པས་འདི་ལས་
བཤད་པ་གང༌། །གཞན་གྱིས་མྱོང་བ་མ་ཡིན་ཏེ། །ཆོས་སྤྱོད་བཅུ་
ཡི་བདག་ཉིད་ཀྱི། །མདོ་དོན་དྲན་པ་ལ་བཞག་ནས། །བློ་དང་ལྡན་
པས་མཐོང་འགྱུར་ཕྱིར། །བདེ་བླག་ཏུ་ནི་རྟོགས་པ་ཞེས། །བྱ་བ་རྩོམ་
པའི་དགོས་པ་ཡིན། ཞེས་གསུངས། རྣམ་པ་ཐམས་ཅད་མཁྱེན་པ་
ཉིད་སངས་རྒྱས་ཁོ་ནའི་ལམ་དང༌། དེས་མཚོན་པའི་མངོན་རྟོགས་
ལྷག་མ་བདུན་དང་བཅས་པ་སྟོན་པ་སངས་རྒྱས་ཀྱིས་ཡུམ་གྱི་མདོ་འདི་
ལས་བཤད་པ་གང་ཡིན་པ་དེ་བརྗོད་བྱ་དང་། བྱང་སེམས་ལས་གཞན་
ཕྱི་རོལ་པ་དང་། ཉན་རང་གིས་ཐོས་བྱུང་ལ་སོགས་པའི་ཤེས་རབ་
གསུམ་གྱིས་ཐོག་མ་དང་བར་དང་ཐ་མར་རིམ་གྱིས་མྱོང་བ་མ་ཡིན་པའི་
རྣམ་མཁྱེན་དེ། ཆོས་དེ་སྒྲུབ་པའི་སྤྱོད་པ་ཕར་ཕྱིན་བཅུའི་བདག་ཉིད་
ཀྱི་ཡུམ་གྱི་མདོའི་དོན་མ་ལུས་པ་ཐོས་བསམ་གྱིས་བཞག་པའི་བག་
ཆགས་ལས་བྱུང་བའི་དྲན་པའི་ཤེས་པ་ལ་མི་བརྗེད་པར་བཞག་ནས་

གོམས་པར་བྱས་པ་ལས། བློ་དང་ལྡན་པ་བྱང་སེམས་ཁོ་ནའི་ས་ས་
བཅུ་ཐོབ་པའི་རིམ་པས་མཐོང་བ་སྟེ་མངོན་སུམ་དུ་བྱེད་པར་འགྱུར་རོ་
ཞེས་ཉིང་དགོས་བསྟན་པ་དང༌། ཉིང་དགོས་དེའི་ཕྱིར་དུ་རྒྱན་གྱི་གདུལ་
བྱས་རྒྱན་ལ་བརྟེན་ཞེས་ཡུམ་གསུམ་གྱི་དོན་བདེ་བླག་ཏུ་རྟོགས་པ་ཞེས་
བྱ་བ་ནི་བསྟན་བཅོས་རྩོམ་པའི་དགོས་པ་ཡིན་ནོ། །འབྲེལ་བ་ནི་ཤུགས་
ཀྱིས་བསྟན་ཏེ། རྩོམ་པའི་དགོས་པ་ཞེས་པས་དགོས་པ་ནི་བསྟན་བཅོས་
དང་། ཕྱིར་ཞེས་པས་ཉིང་དགོས་ནི་དགོས་པ་དང་འབྲེལ་བར་འཕངས་
པས་སོ། །འདི་ནི་གསེར་ཕྲེང་ལྟར་རོ། །རྣམ་བཤད་ལྟར་ན། གཞན་
གྱིས་མྱོང་བ་མ་ཡིན་པ་བརྗོད་བྱའི་ཁྱད་པར་ལ་སྦྱར་ནས། དེས་སྐབས་
གསུམ་པའི་བསྟན་བྱའི་གཙོ་བོར་གྱུར་པའི་གཞི་ཤེས་ཐེག་དམན་གཞི་
ཤེས་སུ་འདོད་པ་བཀག་པ་དང་། ཆོས་སྤྱོད་བཅུ་རྣམ་མཁྱེན་མཚོན་
བྱེད་ཀྱི་ཆོས་བཅུ་ལ་བཤད་དོ། །གསེར་ཕྲེང་ལས། རྒྱན་སྣང་དུ་བརྗོད་
བྱའི་སྐབས་སུ་གང་ཟག་བཞིའི་རྒྱུད་ཀྱིས་བསྡུས་པའི་དངོས་པོ་བརྒྱད་
བཤད་པ་དེ་ཉིད་མ་མྱངས་པར་བསྟན་པས་དེའི་ལྟར་ན་ཉན་རང་མི་མྱོང་
བའི་གང་ཟག་ཏུ་མི་འདོད་དོ། །ཞེས་གསུངས་པ་ལྟར་རྒྱན་སྣང་ལས་
ཀྱང་མི་མྱོང་བའི་གང་ཟག་ཕྱི་རོལ་པ་ཁོ་ནར་བཤད་དོ། །གཉིས་པ་
ལ་གསུམ། རྒྱས་པ་ལ་དད་པ་ལ་བརྒྱད། འབྲིང་ལ་དད་པ་ལ་དྲུག།

བསྡུས་པ་ལ་དད་པ་ལ་གསུམ་དུ་དབྱེ་བའོ། །དང་པོ་ལ་གཉིས། ལུས་
རྣམ་བཞག་དང་། ཡན་ལག་རྒྱས་བཤད་དོ། །དང་པོ་ལ་གཉིས། མདོར་
བསྟན་དང༌། རྒྱས་བཤད་དོ། །དང་པོ་ནི།
ཤེས་རབ་ཕ་རོལ་ཕྱིན་པ་ནི། །དངོས་པོ་བརྒྱད་ཀྱིས་ཡང་དག་
བཤད། །རྣམ་ཀུན་མཁྱེན་ཉིད་ལམ་ཤེས་ཉིད། །དེ་ནས་ཐམས་ཅད་
ཤེས་པ་ཉིད། །རྣམ་ཀུན་མངོན་རྫོགས་རྟོགས་པ་དང༌། །རྩེ་མོར་ཕྱིན་
དང་མཐར་གྱིས་པ། །སྐད་ཅིག་གཅིག་མངོན་རྫོགས་བྱང་ཆུབ། །ཆོས་
ཀྱི་སྐུ་དང་དེ་རྣམ་བརྒྱད། །ཅེས་གསུངས། མཆོད་བརྗོད་དུ་བརྗོད་
བྱ་ལ་བསྟོད་ཕྱག་བྱས་པའི་ཤེས་རབ་ཕ་རོལ་ཏུ་ཕྱིན་པ་དེ་ནི་བསྟན་
བཅོས་འདིས་རྗོད་བྱེད་སྐབས་བརྒྱད་དང་བརྗོད་བྱ་དངོས་པོ་བརྒྱད་དུ་
ཕྱེ་བའི་ཚུལ་གྱིས་ཡང་དག་པ་སྟེ་མ་ལུས་པར་བཤད་དོ། །རྣམ་བཤད་
ལྟར་ན། འབྲས་བུ་ཤེར་ཕྱིན་ནི་ཤེར་ཕྱིན་མཚན་ཉིད་པ་དང་གཞུང་
དང་ལམ་ཤེར་ཕྱིན་ནི་ཤེར་ཕྱིན་བཏགས་པ་བ་ཡིན་པས། སློབ་ལམ་
ན་ཤེར་ཕྱིན་དང་ཕར་ཕྱིན་མེད་པར་འདོད་དོ། །གསེར་ཕྲེང་ལྟར་ན།
ཚོགས་སྦྱོར་ན་ཤེར་ཕྱིན་མཚན་ཉིད་པ་མེད་ཀྱང་སྟོང་ཉིད་མངོན་སུམ་
དུ་རྟོགས་པའི་ཐེག་ཆེན་གྱི་མཐོང་སྒོམ་མི་སློབ་ལམ་ཤེར་ཕྱིན་མཚན་
ཉིད་པར་བཤད་ཅིང་། འཇུག་པའི་རྣམ་བཤད་ལས་ཀྱང་ཕྱིན་པའི་སྒྲ་

ཕྱིན་ཟིན་ལ་བྱེད་ན་སློབ་ལམ་ན་ཕར་ཕྱིན་མེད་ལ། ཕྱིན་བྱེད་ལ་བྱེད་
ན་ཡོད་པར་བཤད་དོ། །སེམས་བསྐྱེད་སོགས་ཆོས་བཅུ་མངོན་སུམ་
དུ་རྟོགས་པའི་མཐར་ཐུག་གི་མཁྱེན་པ་ནི་རྣམ་མཁྱེན་དང་། ལམ་གསུམ་
བདེན་མེད་དུ་མངོན་སུམ་དུ་རྟོགས་པའི་ཤེས་རབ་ཀྱིས་ཟིན་པའི་ཐེག་
ཆེན་འཕགས་པའི་མངོན་རྟོགས་ནི་ལམ་ཤེས་དང་། གཞི་ཐམས་ཅད་
གང་ཟག་གི་བདག་མེད་དུ་མངོན་སུམ་དུ་རྟོགས་པའི་ཤེས་རབ་ཀྱིས་ཟིན་
པའི་ཐེག་དམན་གྱི་རྟོགས་རིགས་སུ་གནས་པའི་འཕགས་ལམ་ནི་གཞི་
ཤེས་དང༌། མཁྱེན་གསུམ་གྱི་རྣམ་པ་བསྒོམ་པའི་ཤེས་རབ་ཀྱིས་ཟིན་
པའི་སེམས་དཔའི་རྣལ་འབྱོར་ནི་རྣམ་རྫོགས་སྦྱོར་བ་དང་། མཁྱེན་
གསུམ་གྱི་རྣམ་པ་སྒོམ་པ་ལ་དབང་ཐོབ་པའི་སྐབས་ཀྱི་སེམས་དཔའི་
རྣལ་འབྱོར་ནི་རྩེ་སྦྱོར་དང༌། མཁྱེན་གསུམ་གྱི་ཤེས་རྣམ་ལ་བརྟན་པ་
ཐོབ་ཕྱིར་དུ་རིམ་གྱིས་སྒོམ་པའི་གནས་སྐབས་ཀྱི་སེམས་དཔའི་རྣལ་
འབྱོར་ནི་མཐར་གྱིས་སྦྱོར་བ་དང༌། མཐར་གྱིས་སྦྱོར་བའི་སྟོབས་ལས་
བྱུང་བའི་སེམས་དཔའི་རྣལ་འབྱོར་མཐར་ཐུག་ནི་སྐད་ཅིག་མའི་སྦྱོར་
བ་དང་། སྦྱོར་བཞི་བསྒོམས་པའི་སྟོབས་ཀྱིས་ཐོབ་པའི་འབྲས་བུ་མཐར་
ཐུག་ནི་འབྲས་བུ་ཆོས་སྐུ་དང་རྣམ་པ་བརྒྱད་དོ། །འདི་དག་གི་ས་
མཚམས་ཀྱང། རྣམ་མཁྱེན་དང་ཆོས་སྐུ་ནི་སངས་རྒྱས་ཀྱི་ས་ཁོ་ནར་

ཡོད་ལ། ལམ་ཤེས་ནི་ཐེག་ཆེན་མཐོང་ལམ་ནས་སངས་རྒྱས་ཀྱི་སའི་
བར་དང་། གཞི་ཤེས་ནི་འཕགས་པ་ཐམས་ཅད་ལ་ཡོད་པ་དང་། རྣམ་
རྫོགས་སྦྱོར་བ་ནི་ཐེག་ཆེན་ཚོགས་ལམ་ནས་རྒྱུན་མཐའི་བར་དང་། རྩེ་
སྦྱོར་ནི་ཐེག་ཆེན་སྦྱོར་ལམ་དྲོད་ནས་རྒྱུན་མཐའི་བར་དང༌། མཐར་
གྱིས་སྦྱོར་བས་ནི་ཐེག་ཆེན་ཚོགས་ལམ་ནས་རྒྱུན་མཐའི་སྔ་ལོགས་བར་
དང་། སྐད་ཅིག་མའི་སྦྱོར་བ་ནི་རྒྱུན་མཐའ་ཁོ་ནར་ཡོད་པར་རྣམ་བཤད་
ལས་བཤད་དོ། །གསེར་ཕྲེང་ལྟར་ན། ལམ་ཤེས་ཐེག་ཆེན་ཚོགས་ལམ་
ནས་རྒྱུན་མཐའི་བར་དང་། གཞི་ཤེས་ཐེག་དམན་ཚོགས་ལམ་ནས་ཐེག་
དམན་མི་སློབ་ལམ་གྱི་བར་དུ་ཡོད་ལ་གཞན་རྣམས་འདྲའོ།། གཉིས་པ་ནི།
སེམས་བསྐྱེད་པ་དང་གདམས་ངག་དང༌། །ངེས་འབྱེད་ཡན་
ལག་རྣམ་བཞི་དང་། །སྒྲུབ་པ་ཡི་ནི་རྟེན་གྱུར་པ། །ཆོས་ཀྱི་དབྱིངས་
ཀྱི་རང་བཞིན་དང་། །དམིགས་པ་དག་དང་ཆེད་དང་ནི། །གོ་ཆ་འཇུག་
པའི་བྱ་བ་དང༌། །ཚོགས་ནི་ངེས་པར་འབྱུང་བཅས་རྣམས། །ཐུབ་
པའི་རྣམ་ཀུན་མཁྱེན་པ་ཉིད། །མོག་མོག་པོར་བྱེད་ལ་སོགས་དང༌།།
སློབ་མ་བསེ་རུའི་ལམ་གང་དང༌། །འདི་དང་གཞན་པའི་ཡོན་ཏན་གྱིས།།
ཕན་ཡོན་ཆེ་བ་མཐོང་བའི་ལམ། །བྱེད་པ་དང་ནི་མོས་པ་དང་། །བསྟོད་
དང་བཀུར་དང་བསྔགས་པ་དང༌། །བསྔོ་དང་རྗེས་སུ་ཡི་རང་བ། །ཡིད་

ལ་བྱེད་པ་བླ་མེད་དག །སྒྲུབ་དང་ཤིན་ཏུ་དག་པ་ཞེས། །བྱ་བ་འདི་
ནི་སྒོམ་པའི་ལམ། །བྱང་ཆུབ་སེམས་དཔའ་མཁས་རྣམས་ཀྱི། །ལམ་
ཤེས་ཉིད་ནི་དེ་འདྲར་བཤད། །ཤེས་པས་སྲིད་ལ་མི་གནས་ཤིང་། །སྙིང་
རྗེས་ཞི་ལ་མི་གནས་དང༌། །ཐབས་མ་ཡིན་པས་རིང་བ་དང༌། །ཐབས་
ཀྱི་རིང་བ་མ་ཡིན་ཉིད། །མི་མཐུན་གཉེན་པོའི་ཕྱོགས་དག་དང༌། །སྦྱོར་
དང་དེ་ཡི་མཉམ་ཉིད་དང༌། །ཉན་ཐོས་ལ་སོགས་མཐོང་བའི་ལམ།།
དེ་འདྲ་ཀུན་ཤེས་ཉིད་དུ་འདོད། །རྣམ་པ་སྦྱོར་བ་བཅས་རྣམས་དང༌།།
ཡོན་ཏན་སྐྱོན་ནི་མཚན་ཉིད་བཅས། །ཐར་དང་ངེས་འབྱེད་ཆ་མཐུན་
དང་། །སློབ་པ་ཕྱིར་མི་ལྡོག་པའི་ཚོགས། །སྲིད་དང་ཞི་བ་མཉམ་
ཉིད་དང་། །ཞིང་དག་བླ་ན་མེད་པ་ནི། །རྣམ་ཀུན་མངོན་རྫོགས་རྟོགས་
པ་སྟེ། །འདི་ནི་ཐབས་མཁས་བཅས་པ་ཡིན། །དེ་ཡི་རྟགས་དང་རྣམ་
འཕེལ་དང༌། །བརྟན་དང་སེམས་ཀུན་གནས་པ་དང༌། །མཐོང་ཞེས་
བྱ་དང་བསྒོམ་པ་ཞེས། །བྱ་བའི་ལམ་ནི་སོ་སོ་ལ། །རྣམ་པར་རྟོག་
པ་རྣམ་བཞི་ཡི། །གཉེན་པོ་རྣམ་པ་བཞི་དང་ནི། །བར་ཆད་མེད་པའི་
ཏིང་ངེ་འཛིན། །ལོག་པར་བསྒྲུབ་དང་བཅས་པ་ནི། །རྩེའི་མོ་མངོན་
རྟོགས་མཐར་གྱིས་པ། །རྣམ་གསུམ་རྣམ་བཅུ་སྐད་ཅིག་མ། །གཅིག་
གིས་མངོན་རྫོགས་བྱང་ཆུབ་པ། །མཚན་ཉིད་ཀྱིས་ནི་རྣམ་པ་བཞི། །ངོ་

བོ་ཉིད་ལོངས་རྫོགས་བཅས་དང༌། །དེ་བཞིན་གཞན་པ་སྤྲུལ་པ་ནི།།
ཆོས་སྐུ་མཛད་པ་དང་བཅས་པ། །རྣམ་པ་བཞིར་ནི་ཡང་དག་བརྗོད།།
ཅེས་གསུངས། སེམས་བསྐྱེད་དང་། གདམས་ངག་དང་། ངེས་
འབྱེད་ཡན་ལག་དང་། ཐེག་ཆེན་སྒྲུབ་པའི་རྟེན་རང་བཞིན་གནས་
རིགས་དང་། ཐེག་ཆེན་སྒྲུབ་པའི་དམིགས་པ་དང་། ཐེག་ཆེན་སྒྲུབ་
པའི་ཆེད་དུ་བྱ་བ་དང་། གོ་སྒྲུབ་དང་། འཇུག་སྒྲུབ་དང༌། ཚོགས་
སྒྲུབ་དང་། ངེས་འབྱུང་སྒྲུབ་པ་དང་བཅས་པ་ནི་རྣམ་མཁྱེན་མཚོན་
བྱེད་ཀྱི་ཆོས་བཅུའོ། །མཚོན་ཚུལ་ནི། ཆོས་བཅུ་ཉམས་སུ་བླངས་
པའི་སྟོབས་ཀྱིས་ཐོབ་པའི་མཁྱེན་པ་མཐར་ཐུག་ནི་རྣམ་མཁྱེན་ནོ་ཞེས་
རྒྱུས་འབྲས་བུ་མཚོན་པ་དང༌། ཆོས་བཅུས་བསྡུས་པའི་ཐེག་ཆེན་གྱི་
རྒྱུ་འབྲས་མཐའ་དག་མངོན་སུམ་དུ་རྟོགས་པའི་མཐར་ཐུག་གི་མཁྱེན་
པ་ནི་རྣམ་མཁྱེན་ནོ་ཞེས་ཡུལ་གྱིས་ཡུལ་ཅན་མཚོན་པ་གཉིས་ཀ་ཡིན་
ནོ༑ ༑ཐུབ་པའི་རྣམ་ཀུན་མཁྱེན་པ་ཉིད། །ཅེས་པ་ནི་བསྟན་བཤད་
སྦྱར་བའི་ཚིག་ཡིན་ཏེ། ལུས་མདོར་བསྟན་གྱི་རྣམ་ཀུན་མཁྱེན་ཉིད་
ཅེས་པ་དང་། ལུས་རྒྱས་བཤད་ཀྱི་སེམས་བསྐྱེད་པ་དང་ཞེས་སོགས་
ནི་མདོར་བསྟན་རྒྱས་བཤད་ཡིན་པར་སྟོན་པའི་གཞུང་ཡིན་པའི་ཕྱིར།
ལམ་ཤེས་ཀྱི་ཡན་ལག་དང་། སློབ་མ་ཉན་ཐོས་ཀྱིས་ལམ་ཤེས་པའི་

ལམ་ཤེས་དང་། བསེ་རུ་རང་རྒྱལ་གྱི་ལམ་ཤེས་པའི་ལམ་ཤེས་དང་།
འདི་དང་གཞན་དུ་ཕན་ཡོན་ཆེ་བའི་ཐེག་ཆེན་མཐོང་ལམ་དང་། ཐེག་
ཆེན་སྒོམ་ལམ་གྱི་བྱེད་པ་དང༌། མོས་པ་སྒོམ་ལམ་དང༌། དེའི་ཕན་
ཡོན་བསྟོད་བཀུར་བསྔགས་གསུམ་དང་། བསྔོ་བ་སྒོམ་ལམ་དང་། རྗེས་
སུ་ཡི་རང་བའི་སྒོམ་ལམ་དང་།
སྒོམ་ལམ་རྣམས་ནི་ལམ་ཤེས་མཚོན་བྱེད་ཀྱི་ཆོས་བཅུ་གཅིག་གོ །ལམ་
གསུམ་ཤེས་པའི་ཐེག་ཆེན་འཕགས་ལམ་ནི་ལམ་ཤེས་སོ་ཞེས་ཡུལ་གྱིས་
མཚོན་ཞིང་། ཡུལ་དང་ངོ་བོ་ཅི་རིགས་ཀྱིས་མཚོན་པར། རྣམ་བཤད་
ལས་བཤད་དོ། །རྐང་པ་ཐ་མ་གཉིས་ནི་བསྟན་བཤད་སྦྱར་བའི་ཚིག་
ཡིན་ལ། ཡིད་ལ་བྱེད་པ་བླ་ན་མེད་པའི་སྒོམ་ལམ་ཞེས་ཟག་བཅས་
ཀྱི་སྒོམ་ལམ་གསུམ་ག་ལ་སྦྱར་རོ། །ཤེས་པས་སྲིད་ལ་མི་གནས་པའི་
ལམ་ཤེས་དང་། སྙིང་རྗེས་ཞི་ལ་མི་གནས་པའི་ལམ་ཤེས་དང་། ཐབས་
མ་ཡིན་པས་རིང་བའི་གཞི་ཤེས་དང༌། ཐབས་ཀྱིས་རིང་བ་མ་ཡིན་
པའི་གཞི་ཤེས་དང༌། མི་མཐུན་ཕྱོགས་ཀྱི་གཞི་ཤེས་དང༌། གཉེན་
པོའི་ཕྱོགས་ཀྱི་གཞི་ཤེས་དང༌། སྦྱོར་བ་དང་། སྦྱོར་བ་དེའི་འཛིན་
སྟངས་མཉམ་ཉིད་དང༌། མཐོང་ལམ་རྣམས་ནི་གཞི་ཤེས་མཚོན་བྱེད་
ཀྱི་ཆོས་དགུའོ། །གཞི་ཤེས་དངོས་བསྟན་དང་ཤུགས་བསྟན་གཉིས་

ཀའི་སྒོ་ནས་མཚོན་ནས་བསྟན་ལ། མཐོང་ལམ་ཉན་ཐོས་ལ་སོགས་
ཀྱི༑ ༑དེ་འདྲ་ཀུན་ཤེས་ཉིད་དུ་འདོད། །ཅེས་འདོན་པར་བྱ་ཞིང་།
ཉན་ཐོས་མན་ཆད་བསྟན་བཤད་སྦྱར་བའི་ཚིག་ཏུ་བྱེད་དགོས་སོ། །དེ་
ཡང་སྤོང་ཞོས་བལྟས་པའི་རྒྱ་དཔེ་ལ་མཐོང་ལམ་ཉན་ཐོས་ཀྱི་སྔོན་དུ་
ཡོད་ཅེས་གྲགས་པ་ལྟར་ན། ད་ལྟའི་འགྱུར་འདི་རྒྱ་དཔེ་མ་དག་པ་ལས་
འགྱུར་བའམ་འགྱུར་སྐྱོན་གང་རུང་དུ་འདོད་དགོས་པ་ནི་གསེར་ཕྲེང་
གི་དགོངས་པ་ཡིན་ནམ་སྙམ་ཞིང༌། རྣམ་བཤད་ལྟར་ན། སྡེབ་སྦྱོར་
གྱི་དབང་ལས་རྒྱ་དཔེ་ལ་ཉན་ཐོས་སྔོན་དུ་བྱུང་ཡང༌། མཐོང་ལམ་
ཉན་ཐོས་ལ་སོགས་ཀྱི། །ཞེས་ལོག་འགྱུར་བྱེད་དགོས་པར་འདོད་དོ།།
མཁྱེན་གསུམ་གྱི་རྣམ་པ་དང༌། སྦྱོར་བ་དང་། སྦྱོར་བའི་ཡོན་ཏན་
དང་། སྦྱོར་བའི་སྐྱོན་དང་། སྦྱོར་བའི་མཚན་ཉིད་དང༌། ཐར་པ་ཆ་
མཐུན་དང་། ངེས་འབྱེད་ཆ་མཐུན་དང་། སློབ་པ་ཕྱིར་མི་ལྡོག་པའི་
དགེ་འདུན་དང༌། སྲིད་ཞི་མཉམ་ཉིད་ཀྱི་སྦྱོར་བ་དང་། ཞིང་དག་
སྦྱོར་བ་དང་། ཐབས་མཁས་སྦྱོར་བ་དང་བཅས་པ་རྣམས་ནི་རྣམ་རྫོགས་
སྦྱོར་བ་མཚོན་བྱེད་ཀྱི་ཆོས་བཅུ་གཅིག་གོ །གཉིས་པ་དང་ཐ་མ་གསུམ་
ནི་ངོ་བོ་ཡིན་ལ། གཞན་རྣམས་ནི་ཡུལ་དང་རྟེན་དང་སྤང་བྱ་ཤེས་བྱ་
ཕན་ཡོན་ལ་སོགས་པ་ཡིན་ནོ། །ཞེས་གསེར་ཕྲེང་ལས་བཤད་དོ།།

ཐབས་མཁས་སྦྱོར་བ་བསྟན་བཤད་སྦྱར་བའི་རྗེས་སུ་བྱུང་བའི་རྒྱུ་མཚན་
གང་ཡིན་དཔྱད་པར་བྱའོ། །རྟགས་བཅུ་གཉིས་ཀྱིས་མཚོན་པའི་དྲོད་
རྩེ་སྦྱོར་དང་། རྣམ་འཕེལ་བཅུ་དྲུག་ཚང་པའི་རྩེ་མོ་རྩེ་སྦྱོར་དང་། ཐབས་
ཤེས་ཀྱི་རྟོགས་པ་བརྟན་པ་ཐོབ་པའི་བཟོད་པ་རྩེ་སྦྱོར་དང་། སེམས་
ཀུན་ཏུ་གནས་པ་ཐོབ་པའི་ཆོས་མཆོག་རྩེ་སྦྱོར་དང་། མཐོང་སྤང་གཟུང་
འཛིན་རྣམ་རྟོག་བཞིའི་གཉེན་པོ་མཐོང་ལམ་རྩེ་སྦྱོར་དང་། སྒོམ་སྤང་
གཟུང་འཛིན་རྣམ་རྟོག་བཞིའི་གཉེན་པོ་སྒོམ་ལམ་རྩེ་སྦྱོར་དང་། བར་
ཆད་མེད་པའི་རྩེ་སྦྱོར་དང་། བསལ་བྱ་ལོག་སྒྲུབ་དང་བཅས་པ་རྣམས་
ནི་རྩེ་སྦྱོར་མཚོན་བྱེད་ཀྱི་ཆོས་བརྒྱད་དོ། །དང་པོ་བདུན་ནི་ངོ་བོ་དང་
ཐ་མ་ནི་སྤང་བྱ་ཡིན་ནོ། །སྦྱིན་པའི་མཐར་གྱིས་པ་ནས་ཤེས་རབ་ཀྱི་
མཐར་གྱིས་པའི་བར་དྲུག་དང་། སངས་རྒྱས་དང་། ཆོས་དང་། དགེ་
འདུན་དང༌། ཚུལ་ཁྲིམས་དང༌། གཏོང་པ་དང༌། ལྷ་རྗེས་སུ་དྲན་
པའི་མཐར་གྱིས་པ་དྲུག་དང་། ཆོས་ཐམས་ཅད་དོན་དམ་པར་ངོ་བོ་
ཉིད་མེད་པར་རྟོགས་པའི་མཐར་གྱིས་པ་རྣམས་ནི་མཐར་གྱིས་སྦྱོར་བ་
མཚོན་བྱེད་ཀྱི་ཆོས་བཅུ་གསུམ་མོ། །རྣམ་པར་སྨིན་པ་མ་ཡིན་པའི་
སྐད་ཅིག་མའི་སྦྱོར་བ་དང་། རྣམ་པར་སྨིན་པའི་སྐད་ཅིག་མའི་སྦྱོར་
བ་དང༌། མཚན་ཉིད་མེད་པའི་སྐད་ཅིག་མའི་སྦྱོར་བ་དང་། གཉིས་

སུ་མེད་པའི་སྐད་ཅིག་མའི་སྦྱོར་བ་རྣམས་ནི་སྐད་ཅིག་མའི་སྦྱོར་བ་མཚོན་
བྱེད་ཀྱི་ཆོས་བཞིའོ། །ངོ་བོ་ཉིད་ཀྱི་སྐུ་དང་། ལོངས་སྤྱོད་རྫོགས་པའི་
སྐུ་དང་། སྤྲུལ་པའི་སྐུ་དང་། ཡེ་ཤེས་ཆོས་སྐུ་མཛད་པ་དང་བཅས་
པ་རྣམས་ནི་འབྲས་བུ་ཆོས་སྐུ་མཚོན་བྱེད་ཀྱི་ཆོས་བཞིའོ། །ཆོས་སྐུ་
ཞེས་པས་བསྟན་བཤད་སྦྱར་བ་དང་ཡེ་ཤེས་ཆོས་སྐུ་ལོགས་སུ་བསྟན་
པ་གཉིས་ཀ་ཡིན་པ་ནི་སློབ་དཔོན་སེང་བཟང་གི་བཞེད་པའོ། །གཉིས་
པ་ལ་གསུམ། མཁྱེན་གསུམ་དང༌། སྦྱོར་བཞི་དང༌། ཆོས་སྐུ་རྒྱས་
བཤད་དོ། །དང་པོ་ལ་གསུམ། རྣམ་མཁྱེན་དང༌། ལམ་ཤེས་དང་།
གཞི་ཤེས་རྒྱས་བཤད་དོ། །དང་པོ་ལ་གསུམ། ལམ་གྱི་རང་བཞིན་
སེམས་བསྐྱེད་དང་། དེ་དག་བྱེད་ཀྱི་གདམས་ངག་དང༌། གདམས་
དོན་ཇི་ལྟར་སྒྲུབ་ཚུལ་བཤད་པའོ། །དང་པོ་ནི།
སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་
བྱང་ཆུབ་འདོད། །དེ་དང་དེ་ནི་མདོ་བཞིན་དུ། །བསྡུས་དང་རྒྱས་
པའི་སྒོ་ནས་བརྗོད། །དེ་ཡང་ས་གསེར་ཟླ་བ་མེ། །གཏེར་དང་རིན་
ཆེན་འབྱུང་གནས་མཚོ། །རྡོ་རྗེ་རི་སྨན་བཤེས་གཉེན་དང༌། །ཡིད་
བཞིན་ནོར་བུ་ཉི་མ་གླུ། །རྒྱལ་པོ་མཛོད་དང་ལམ་པོ་ཆེ། །བཞོན་པ་
བཀོད་མའི་ཆུ་དང་ནི། །སྒྲ་རྙན་ཆུ་བོ་སྤྲིན་རྣམས་ཀྱིས། །རྣམ་པ་ཉི་

ཤུ་རྩ་གཉིས་སོ། །ཞེས་གསུངས། ཐེག་ཆེན་གྱི་སེམས་བསྐྱེད་པ་ནི་
ཆེད་དུ་བྱ་བར་ང་ཡིས་གཞན་པའི་སེམས་ཅན་ཐམས་ཅད་ཀྱི་དོན་གྱི་
ཕྱིར་དུ་ཐོབ་བྱ་ཡང་དག་པར་རྫོགས་པའི་བྱང་ཆུབ་འདོད་པའི་ཡིད་ཀྱི་
རྣམ་རིག་ཁྱད་པར་ཅན་ཡིན་ནོ། །འདི་ལ་སྨོན་འཇུག་གི་སེམས་གཉིས་
ཡོད། འདི་གཉིས་ཀྱི་ཁྱད་པར་ནི་འཇུག་སྡོམ་ཐོབ་མ་ཐོབ་ཀྱིས་འབྱེད་
པ་དེ་ལམ་རིམ་ཆེ་ཆུང་གི་དགོངས་པ་ཡིན་ལ། སྤྱོད་པ་ཉམས་ལེན་
གྱི་བྱ་བས་དངོས་སུ་ཟིན་མ་ཟིན་གྱིས་འབྱེད་པ་དེ་རྒྱལ་ཚབ་རྗེའི་བཞེད་
པའོ། །དང་པོ་ལྟར་ན། སྨོན་སེམས་ནི་ཚོགས་ལམ་ཆུང་ངུ་ཁོ་ནར་
ཡོད་ལ། གཉིས་པ་ལྟར་ན་ས་བདུན་པའི་བར་དུ་ཡོད་དོ། །ཡིག་ཆའི་
དགོངས་པ་ཡང་མཐའ་གཅིག་ཏུ་ཕྱི་མ་ལྟར་ཡིན་པའི་ངེས་པ་མེད་དེ།
སྤྱོད་པ་ནན་ཏན་དང་བྲལ་བའི་སེམས་བསྐྱེད་ལ་འཇུག་སེམས་ཡོད་པར་
དབུ་མའི་ཡིག་ཆར་བཤད་པའི་ཕྱིར་རོ། །བྱང་ཆུབ་ཐོབ་བྱའི་ཡུལ་
ཡིན་པ་དེ་དང་གཞན་དོན་ཆེད་དུ་བྱ་བའི་ཡུལ་ཡིན་པ་དེ་ནི་བསྡུས་པ་
དང་རྒྱས་པ་གཉིས་གཉིས་ཀྱི་སྒོ་ནས་ཡུམ་གྱི་མདོ་ལས་བརྗོད་པས་རྗེ་
བཙུན་གྱིས་སེམས་བསྐྱེད་དེ་གཞན་ཆེད་དུ་རྫོགས་བྱང་འདོད་པར་བཤད་
པ་དེ་ཡུམ་གྱི་མདོ་བཞིན་དུ་སྟེ་དེ་དང་མཐུན་པར་བྱས་ཀྱི་རང་དགར་
ནི་མིན་ནོ། །ཞེས་པ་ནི་གསེར་ཕྲེང་གི་དགོངས་པའོ། །འདི་ལྟར་ན།

དེ་དང་དེ་ནི་མདོ་ཉིད་ནས། །བསྡུས་རྒྱས་སྒོ་ནས་བརྗོད་བཞིན་བྱས།།
ཞེས་པ་ལྟ་བུ་ཡིན་ནམ་སྙམ། རྣམ་བཤད་ལྟར་ན། བྱང་ཆུབ་དེ་དང་
གཞན་དོན་དེ་ནི་ཡུམ་རྒྱས་འབྲིང་བསྡུས་གསུམ་ག་ལས་བསྡུས་པ་དང་
རྒྱས་པའི་སྒོ་ནས་བརྗོད་པར་ཤེས་པར་བྱ་སྟེ། ཡུམ་བར་མའི་མདོ་བཞིན་
དུ་གཞན་གཉིས་ལས་ཀྱང་དོན་ཚང་བར་བསྟན་པའི་ཕྱིར་ཞེས་པའོ།།
འདི་ལྟར་ན། དེ་དང་དེ་ནི་བར་མ་བཞིན། །གཞན་གཉིས་ལས་ཀྱང་
བསྡུས་རྒྱས་བརྗོད། །ཅེས་པ་ལྟ་བུ་ཡིན་ནམ་སྙམ་ཞིང་། བརྒྱད་སྟོང་
པར་རྒྱས་བསྡུས་ཀྱི་ཚིག་སོ་སོར་མེད་ཀྱང་དོན་ཚང་བར་བསྟན་པའོ།།
བཤད་ཚུལ་འདི་ལྟར་ན། སེམས་བསྐྱེད་ཀྱི་མཚན་ཉིད་སྔར་བཤད་
པ་དེ་མདོའི་དོན་དང་མི་འགལ་བའི་སྒྲུབ་བྱེད་དུ་ཇི་ལྟར་གྱུར་དཔྱད་
དགོས་སོ། །སེམས་བསྐྱེད་དེ་ཡང་བྱང་ཆུབ་ལ་འདུན་པ་དང་ལྡན་པ་
ནི༑ ས་ལྟ་བུ་སྟེ། ཐེག་ཆེན་ལམ་འབྲས་ཀུན་གྱི་གཞི་ཡིན་པའི་ཕྱིར།
རྒྱུན་ཆགས་སུ་གནས་པའི་བསམ་པ་དང་ལྡན་པ་ནི་གསེར་ལྟ་བུ་སྟེ། ཕན་
བདེའི་བསམ་པ་མི་འགྱུར་པའི་ཕྱིར། ལྷག་བསམ་དང་ལྡན་པ་ནི། ཟླ་
ཚེས་ལྟ་བུ་སྟེ། དགེ་ཆོས་མཐའ་དག་འཕེལ་བར་འགྱུར་བའི་ཕྱིར།
མཁྱེན་གསུམ་གྱི་སྦྱོར་བ་དང་ལྡན་པ་ནི། མེ་ལྟ་བུ་སྟེ། སྒྲིབ་པ་མངོན་
གྱུར་བ་སྲེག་པའི་ཕྱིར། སྦྱིན་པ་དང་ལྡན་པ་ནི། གཏེར་ལྟ་བུ་སྟེ། སེམས་

ཅན་ཚིམ་པར་བྱེད་པའི་ཕྱིར། ཚུལ་ཁྲིམས་དང་ལྡན་པ་ནི། རིན་པོ་
ཆེའི་འབྱུང་གནས་ལྟ་བུ་སྟེ། ཡོན་ཏན་ཀུན་གྱི་གཞི་བྱེད་པའི་ཕྱིར།
བཟོད་པ་དང་ལྡན་པ་ནི། རྒྱ་མཚོ་ལྟ་བུ་སྟེ། མི་འདོད་པ་ཐོག་ཏུ་བབ་
པས་ཡིད་མི་འཁྲུག་པའི་ཕྱིར། བརྩོན་འགྲུས་དང་ལྡན་པ་ནི། རྡོ་རྗེ་
ལྟ་བུ་སྟེ། བདུད་ཀྱིས་ཐེག་ཆེན་ལས་མི་ཕྱེད་པའི་ཕྱིར། བསམ་གཏན་
དང་ལྡན་པ་ནི། རི་རབ་ལྟ་བུ་སྟེ། རྣམ་གཡེང་གིས་ཏིང་ངེ་འཛིན་
ལས་མི་བསྐྱོད་པའི་ཕྱིར། ཤེར་ཕྱིན་དང་ལྡན་པ་ནི། སྨན་ལྟ་བུ་སྟེ།
སྒྲིབ་གཉིས་ཀྱི་ནད་ཞི་བར་བྱེད་པའི་ཕྱིར། ཐབས་དང་ལྡན་པ་ནི།
བཤེས་གཉེན་ལྟ་བུ་སྟེ། ཚད་མེད་བཞིས་སེམས་ཅན་མི་གཏོང་བའི་
ཕྱིར། སྨོན་ལམ་དང་ལྡན་པ་ནི། ཡིད་བཞིན་གྱི་ནོར་བུ་ལྟ་བུ་སྟེ། མངོན་
ཤེས་ལྔས་ཇི་ལྟར་སྨོན་པའི་འབྲས་བུ་འགྲུབ་པའི་ཕྱིར། སྟོབས་དང་
ལྡན་པ་ནི། ཉི་མ་ལྟ་བུ་སྟེ། བསྡུ་དངོས་བཞིས་གདུལ་བྱ་སྨིན་པར་
བྱེད་པའི་ཕྱིར། ཡེ་ཤེས་དང་ལྡན་པ་ནི། དྲི་ཟའི་གླུ་ལྟ་བུ་སྟེ། སོ་
རིག་བཞིས་གདུལ་བྱ་འདུན་པར་བྱེད་པའི་ཆོས་སྟོན་པའི་ཕྱིར། མངོན་
ཤེས་དང་ལྡན་པ་ནི། རྒྱལ་པོ་ལྟ་བུ་སྟེ། བརྟོན་པ་བཞིས་དུས་བཞིར་
ཆུད་མི་ཟ་བའི་མཐུ་ཐོགས་པ་མེད་པས་གཞན་དོན་སྒྲུབ་པའི་ཕྱིར།
བསོད་ནམས་དང་ཡེ་ཤེས་དང་ལྡན་པ་ནི། བང་མཛོད་ལྟ་བུ་སྟེ། ཚོགས་

གཉིས་ལས་ཡོན་ཏན་སྣ་ཚོགས་གང་འདོད་འབྱུང་བའི་ཕྱིར། བྱང་
ཕྱོགས་སོ་བདུན་དང་ལྡན་པ་ནི། ལམ་པོ་ཆེ་ལྟ་བུ་སྟེ། འཕགས་པ་
ཐམས་ཅད་ཀྱི་གཤེགས་ཤུལ་ཡིན་པའི་ཕྱིར། འདི་ནི་བྱང་ཕྱོགས་ལ་
ཡིན་གྱི་སེམས་བསྐྱེད་ལ་མིན་ནོ། །སྙིང་རྗེ་ལྷག་མཐོང་དང་ལྡན་པ་
ནི༑ བཞོན་པ་ལྟ་བུ་སྟེ། སྲིད་ཞིའི་མཐར་མི་ལྟུང་བར་མི་གནས་པའི་
སར་བདེ་བླག་ཏུ་འགྲོ་བའི་ཕྱིར། གཟུངས་སྤོབས་དང་ལྡན་པ་ནི། བཀོད་
མའི་ཆུ་ལྟ་བུ་སྟེ། ཐོས་པ་དང་ཐོས་འགྱུར་གྱི་ཆོས་འཛིན་པས་མི་ཟད་
པའི་ཕྱིར། ཆོས་ཀྱི་སྡོམ་བཞིའི་དགའ་སྟོན་དང་ལྡན་པ་ནི། སྒྲ་སྙན་
ལྟ་བུ་སྟེ། ཐར་འདོད་ཀྱི་གདུལ་བྱ་ལ་ཆོས་ཀྱི་གཏམ་སྙན་པ་སྒྲོགས་
པའི་ཕྱིར། བགྲོད་པ་གཅིག་པའི་ལམ་དང་ལྡན་པ་ནི་ཆུ་བོའི་རྒྱུན་ལྟ་
བུ་སྟེ། གཞན་དོན་ལ་རིས་སུ་མ་ཆད་པ་དང་རང་གི་ངང་གིས་རྒྱུན་
མ་འཆད་པར་འཇུག་པའི་ཕྱིར། ཆོས་སྐུ་དང་ལྡན་པ་ནི། སྤྲིན་ལྟ་བུ་
སྟེ༑ ཐབས་ལ་མཁས་པའི་མཛད་ཆེན་བཅུ་གཉིས་ཀྱིས་མ་དག་པའི་
གདུལ་བྱའི་ཕན་བདེའི་ལོ་ཏོག་སྨིན་པར་མཛད་པའི་ཕྱིར། དེ་ལྟར་
ས་ནས་སྤྲིན་གྱི་བར་རྣམས་ཀྱིས་སེམས་བསྐྱེད་པ་རྣམ་པ་ཉི་ཤུ་རྩ་གཉིས་
བསྟན་པ་ཡིན་ནོ། །སྔར་བཤད་པ་དེས་མི་ཟད་པ་བརྒྱད་ཅུ་དང་སྦྱོར་
ཚུལ་ཡང་ཤེས་པར་བྱ་ལ། དེ་ལ་སྦྱོར་བ་དང་ལྷག་བསམ་ཞེས་གོ་བཟློག་

སྟེ་བྱུང་བས། སྦྱོར་བ་མི་ཟད་པ་དང་ལྡན་པ་ནི་ཚོགས་ལམ་ན་ཡོད་
ཀྱང་། སྦྱོར་བ་དང་ལྡན་པའི་དེ་ཚོགས་ལམ་ན་མེད་པར་འདོད་དགོས་
སོ༑ ༑གཉིས་པ་ལ་གཉིས། གདམས་ངག་དངོས་དང་། གདམས་
ངག་གི་དོན་བསྒོམས་པས་སྟོང་ཉིད་ལ་དམིགས་པའི་ཞི་ལྷག་ཟུང་འབྲེལ་
སྐྱེ་བའི་ཐོག་མ་བཤད་པའོ། །དང་པོ་ལ་གཉིས། སྤྱིའི་དབྱེ་བ་དང༌།
རྟོགས་དཀའ་བ་བྱེ་བྲག་ཏུ་བཤད་པའོ། །དང་པོ་ནི།
སྒྲུབ་དང་བདེན་པ་རྣམས་དང་ནི། །སངས་རྒྱས་ལ་སོགས་
དཀོན་མཆོག་གསུམ། །མ་ཞེན་ཡོངས་སུ་མི་ངལ་དང་། །ལམ་ནི་
ཡོངས་སུ་འཛིན་པ་དང༌། །སྤྱན་ལྔ་དང་ནི་མངོན་ཤེས་ཀྱི། །ཡོན་
ཏན་དྲུག་དང་མཐོང་ལམ་དང༌། །སྒོམ་ཞེས་བྱ་ལ་གདམས་ངག་ནི།།
བཅུ་ཡི་བདག་ཉིད་ཤེས་པར་བྱ། །ཞེས་གསུངས། སྔར་བཤད་
པའི་དཀར་ཆོས་མ་ལུས་པ་སྒྲུབ་པའི་ཐབས་ལ། ཀུན་རྫོབ་དང་དོན་
དམ་པའི་བདེན་པ་ལས་མི་འདའ་བ་སྟེ་བདེན་གཉིས་ཟུང་འབྲེལ་དང༌།
ཉན་རང་དང་ཐུན་མོང་མ་ཡིན་པ་གཞན་དོན་དུ་ཆོས་སྐུ་འགྲུབ་པའི་ཆེད་
དུ་ཡུམ་ལ་སྤྱོད་པའི་ཆོས་བཞི་དོན་དམ་པར་མི་དམིགས་པའི་ཚུལ་གྱིས་
འཇུག་པར་བྱའོ་ཞེས་སློབ་པ་ནི་སྒྲུབ་པ་རང་གི་ངོ་བོ་ལ་འདོམས་པ་དང་།
སྡུག་བདེན་ལ་ཟག་བཅས་ཀྱི་འབྲས་བུའི་སྟོང་ཉིད་དང་དེ་རྟོགས་པའི་

ཤེར་ཕྱིན་གཉིས་དོན་དམ་པར་དབྱེར་མེད་དོ་ཞེས་དང༌། ཀུན་འབྱུང་
ལ་སྟོང་ཉིད་དང་ཟག་བཅས་ཀྱི་རྒྱུ་རྣམས་དོན་དམ་པར་ཐ་དད་མིན་པས་
ཟག་བཅས་ཀྱི་རྒྱུ་རྣམས་སྐྱེ་དགག་དང་ཀུན་བྱང་གི་ཆོས་ཅན་དུ་བདེན་
པར་མ་གྲུབ་བོ་ཞེས་དང༌། འགོག་བདེན་ལ་སྟོང་ཉིད་གློ་བུར་གྱི་དྲི་མ་
དང་བྲལ་བ་དེ་དོན་དམ་པར་འདུས་བྱས་ཀྱི་མཚན་ཉིད་སྐྱེ་དགག་དང་
སྤང་གཉེན་གྱི་མཚན་ཉིད་ཀུན་བྱང་དང་གནས་སྐབས་ཀྱི་ཁྱད་པར་
ཉམས་འཕེལ་ལ་སོགས་པ་དང་བྲལ་བ་ཡིན་ལ་དེ་ལ་ནི་ཁྱད་ཆོས་བདེན་
པར་གྲུབ་པ་གང་ཡང་མེད་དོ་ཞེས་དང༌། ལམ་བདེན་ལ་ཕར་ཕྱིན་དང་
བྱང་སེམས་ནི་ཕན་ཚུན་དང་། ཏིང་ངེ་འཛིན་གསུམ་དང་སྟོང་ཉིད་
མཚན་མེད་སྨོན་མེད་གསུམ་ནི་ཕན་ཚུན་དང༌། སྔོན་གྱི་མཐའ་དང་
ཕྱི་མའི་མཐའ་ནི་ཕན་ཚུན་དོན་དམ་པར་ལྡན་པ་དང་མི་ལྡན་པ་མ་ཡིན་
པར་རྟོགས་པར་གྱིས་ཤིག་ཅེས་བདེན་པ་བཞི་ལ་འདོམས་པ་དང་། ལམ་
བདེན་ལ་འདོམས་ཚུལ་འདི་ལ་གསེར་ཕྲེང་དང་རྣམ་བཤད་ཀྱི་བཤད་
ཚུལ་ཆེས་མི་འདྲ་བར་བྱུང་བ་རྣམས་སོ་སོར་ཤེས་དགོས་ཀྱང་འདིར་
མངས་སུ་དོགས་ནས་མ་བྲིས་སོ། །སངས་རྒྱས་ལ་དམིགས་བྱ་དང་
དམིགས་བྱེད་བདེན་སྟོང་མཉམ་པ་ཉིད་དུ་རྟོགས་པའི་ཡེ་ཤེས་མཐར་
ཐུག་ནི་སངས་རྒྱས་ཡིན་ནོ་ཞེས་དང༌། ཆོས་ལ་མཁྱེན་གསུམ་གྱི་ཡུལ་

གཞི་ལམ་རྣམ་གསུམ་གྱིས་བསྡུས་པའི་ཆོས་ཐམས་ཅད་དོན་དམ་པར་
ངོ་བོ་ཉིད་མེད་དོ་ཞེས་དང་། དགེ་འདུན་ལ་བྱང་ཆུབ་སེམས་དཔའ་
འཕགས་པ་སློབ་པ་ཕྱིར་མི་ལྡོག་པ་རྣམས་ལ་དོན་དམ་པར་སྐྱེ་བ་མེད་
པ་ཉིད་དུ་འཇུག་པར་བྱའོ་ཞེས་ལུང་འབོག་པ་ནི་དཀོན་མཆོག་གསུམ་
ལ་འདོམས་པ་དང་། ལུས་ངག་ཡིད་རྣམས་དོན་དམ་པར་ཞེན་བྱའི་
ངོ་བོ་ཉིད་མེད་པར་རྟོགས་ཤིག་ཅེས་བྱ་བ་ངན་ཞེན་གྱི་ལེ་ལོའི་གཉེན་
པོ་མ་ཞེན་པའི་བརྩོན་འགྲུས་ལ་འདོམས་པ་དང༌། གཟུགས་ནས་རྫོགས་
བྱང་གི་བར་གྱི་ཆོས་རྣམས་བདེན་པར་རློམ་པ་མེད་པ་ཉིད་དུ་རྟོགས་པར་
གྱིས་ཤིག་ཅེས་སྒྱིད་ལུག་པའི་ལེ་ལོའི་གཉེན་པོ་མི་ངལ་བའི་བརྩོན་འགྲུས་
ལ་འདོམས་པ་དང༌། ཆོས་རྣམས་དོན་དམ་པར་རང་བཞིན་གྱིས་མ་
སྐྱེས་པ་ཉིད་དུ་རྟོགས་ནས་སློབ་པར་གྱིས་ཤིག་ཅེས་བདག་ཉིད་བརྙས་
པའི་ལེ་ལོའི་གཉེན་པོ་ལམ་ཡོངས་སུ་འཛིན་པའི་བརྩོན་འགྲུས་ལ་
འདོམས་པ་དང་། དཔག་ཚད་བརྒྱ་ནས་སྟོང་གསུམ་ཚུན་ཆད་ཀྱི་
གཟུགས་ཕྲ་རགས་སོ་སོར་ངེས་པའི་ཤའི་སྤྱན་དང་། རང་གཞན་གྱི་
འཆི་འཕོ་དང་སྐྱེ་བ་ཤེས་པའི་ལྷའི་སྤྱན་དང་། ཆོས་ཐམས་ཅད་བདེན་
པར་མེད་པར་མངོན་སུམ་དུ་རྟོགས་པའི་ཤེས་རབ་ཀྱི་སྤྱན་དང་།
འཕགས་པའི་གང་ཟག་གི་དབང་པོ་རྣོ་རྟུལ་གྱི་ཁྱད་པར་རྟོགས་པའི་ཆོས་

ཀྱི་སྤྱན་དང་། ཇི་ལྟ་ཇི་སྙེད་ཀྱི་ཆོས་ཐམས་ཅད་མངོན་སུམ་དུ་རྟོགས་
པའི་སངས་རྒྱས་ཀྱི་སྤྱན་ལྔའི་ཡུལ་ཡུལ་ཅན་རྣམས་དོན་དམ་པར་ཐ་
དད་མེད་པར་རྟོགས་ནས་བསླབ་པར་བྱའོ། །ཞེས་སྤྱན་ལྔ་ལ་འདོམས་
པ་དང་། ས་གཡོ་བ་ལ་སོགས་པ་སྟོན་པར་བྱེད་པའི་རྫུ་འཕྲུལ་གྱི་མངོན་
ཤེས་དང་། འཇིག་རྟེན་གྱིས་ཁམས་ན་གནས་པའི་སྒྲ་ཆེ་ཆུང་ཐོས་པར་
བྱེད་པའི་ལྷའི་རྣ་བའི་མངོན་ཤེས་དང་། གཞན་གྱི་སེམས་འདོད་ཆགས་
དང་བཅས་མ་བཅས་སོགས་མངོན་སུམ་དུ་རྟོགས་པའི་གཞན་སེམས་
ཤེས་པའི་མངོན་ཤེས་དང་། རང་གཞན་གྱི་ཚེ་རབས་སྔ་མ་རྗེས་སུ་
དྲན་པར་བྱེད་པའི་སྔོན་གནས་རྗེས་དྲན་གྱི་མངོན་ཤེས་དང་། སེམས་
ཅན་གྱི་འཆི་འཕོ་སྐྱེ་བ་དང་དེ་དག་གི་གཟུགས་བཟང་ངན་མཐོང་བར་
བྱེད་པའི་ལྷའི་མིག་གི་མངོན་ཤེས་དང༌། ཆགས་སོགས་ཉོན་མོངས་
པ་དང་ཤེས་བྱའི་སྒྲིབ་པའི་ས་བོན་སྤངས་པའམ་སྤོང་བར་བྱེད་པའི་ཟག་
ཟད་ཀྱི་མངོན་ཤེས་དྲུག་ཐ་སྙད་དུ་རྒྱུད་ལ་བསྐྱེད་ཅིང་དོན་དམ་པར་
གཟོད་མ་ནས་ཞི་བ་ཉིད་དུ་རྟོགས་པར་བྱའོ་ཞེས་མངོན་ཤེས་དྲུག་ལ་
འདོམས་པ་དང་། ཆོས་ཐམས་ཅད་བདེན་གྲུབ་ཀྱི་ངོ་བོ་ཉིད་མེད་པར་
རྟོགས་པའི་རྣལ་འབྱོར་པས་མཐོང་སྤང་གི་གཉེན་པོར་ཤེས་བཟོད་སྐད་
གཅིག་མ་བཅུ་དྲུག་གི་ངོ་བོར་གྱུར་བའི་མཐོང་ལམ་བདེན་ཞེན་མེད་པར་

སྒྱུ་མ་མཁན་བཞིན་དུ་སྒོམ་པར་བྱའོ་ཞེས་ཐེག་ཆེན་མཐོང་ལམ་ལ་
འདོམས་པ་དང་། རྣལ་འབྱོར་པ་དེས་སྒོམ་སྤང་གི་གཉེན་པོར་མཐོང་
ལམ་གྱིས་མཐོང་ཟིན་པའི་ཆོས་ཉིད་ལ་དམིགས་པའི་སྒོམ་ལམ་སྒོམ་
པར་བྱའོ་ཞེས་ཐེག་ཆེན་སྒོམ་ལམ་ལ་འདོམས་པ་སྟེ། དེ་ལྟར་གདམས་
ངག་ནི་བཅུའི་བདག་ཉིད་དུ་ཤེས་པར་བྱའོ། །གཉིས་པ་ནི། "ཌ
དབང་པོ་རྟུལ་དང་རྣོན་པོ་དག །དད་དང་མཐོང་ཐོབ་རིགས་
ནས་རིགས། །བར་ཆད་གཅིག་པར་སྐྱེས་ནས་དང་། །བྱེད་དང་བྱེད་
མིན་འོག་མིན་འགྲོ། །འཕར་གསུམ་སྲིད་རྩེའི་མཐར་ཐུག་འགྲོ།།
གཟུགས་ཀྱི་ཆགས་བཅོམ་མཐོང་བ་ཡི། །ཆོས་ལ་ཞི་ལུས་མངོན་སུམ་
བྱེད། །བསེ་རུ་དང་ནི་ཉི་ཤུ་འོ། །ཞེས་གསུངས། ཕྱིར་མི་ལྡོག་པའི་
དགེ་འདུན་དབྱེ་གཞིའོ། །དབྱེ་བ་ནི། དབང་པོ་རྟུལ་དང་རྣོན་པོ་དག།
ཅེས་པའི་དངོས་བསྟན་གྱི་རྒྱུན་ཞུགས་ཞུགས་པ་དབང་པོ་རྣོ་རྟུལ་གཅིག་
ཏུ་དང༌། ཆགས་བྲལ་སྔོན་སོང་གི་ཞུགས་པ་དབང་རྟུལ་དང༌། དེ་
འདྲ་བའི་ཞུགས་པ་དབང་རྣོན་དང༌། དད་དང་མཐོང་ཐོབ་ཅེས་པའི་
!! དངོས་བསྟན་གྱི་ཆགས་བྲལ་སྔོན་སོང་གི་ཕྱིར་འོང་འབྲས་གནས་དད་
ཐོབ་ནི་གཅིག་ཏུ་དང༌། དེ་འདྲ་བའི་ཕྱིར་མི་འོང་འབྲས་གནས་དད་
ཐོབ་ནི་གཅིག་ཏུ་དང་། རྒྱུན་ཞུགས་ལྷའི་རིགས་ནས་རིགས་སྐྱེ་དང༌།

མིའི་རིགས་ནས་རིགས་སྐྱེ་དང་། ཕྱིར་འོང་ཚེ་གཅིག་བར་ཆད་གཅིག་
པ་དང་། ཕྱིར་མི་འོང་བར་འདའ་བ་དང་། སྐྱེས་ཙམ་ཉིད་ནས་འདའ་
བ་དང༌། འདུ་བྱེད་དང་བཅས་ཏེ་འདའ་བ་དང༌། འདུ་བྱེད་མེད་པར་
འདའ་བ་དང་། འོག་མིན་མཐར་ཐུག་འགྲོ་དབྱེ་གཞིར་བྱས་ནས་འཕར་
བ་དང་། ཕྱེད་དུ་འཕར་བ་དང་། གནས་ཐམས་ཅད་དུ་འཆི་འཕོ་བ་
དང་། གཟུགས་སུ་ཉེར་འགྲོའི་ཕྱིར་མི་འོང་སྲིད་རྩེའི་མཐར་ཐུག་འགྲོ་
དང་། གཟུགས་ཀྱི་ཆགས་བཅོམ་སྟེ་གཟུགས་མེད་ཉེར་འགྲོའི་ཕྱིར་
མི་འོང་དང་། མཐོང་ཆོས་ཞི་དང་། ལུས་མངོན་བྱེད་དང་། བསེ་
རུ་ལྟ་བུའི་རང་སངས་རྒྱས་ཀྱི་མིང་ཅན་གྱི་བྱང་ཆུབ་སེམས་དཔའ་དང་
ཉི་ཤུའོ། །འདིར་ཆགས་བྲལ་སྔོན་སོང་གི་ཞུགས་པ་གཉིས་བསྲེས་ཏེ་
དབང་པོའི་སྒོ་ནས་གཉིས་སུ་བགྲངས་པ་ནི་དབང་པོ་རྣོ་རྟུལ་གྱི་མདོ་
གཉིས་ལས་མེད་པའི་རྒྱུ་མཚན་གྱིས་ཡིན་ལ། འབྲས་གནས་གྱི་ཚེ་དེ་
ལྟར་མིན་པ་ནི། དེ་ལ་དབང་པོ་རྣོ་རྟུལ་གྱི་མདོ་མེད་ཅིང་ཕྱིར་མི་འོང་
གི་སྒྲ་བཤད་དུ་ཡོད་པའི་མདོ་གཉིས་བྱུང་བའི་རྒྱུ་མཚན་གྱིས་ཡིན་ནོ།།
ཝཱའདི་འཕགས་པའི་བཞེད་པ་ཡིན་ཞིང་། མདོ་དང་སྦྱོར་སླ་བ་དང་།
མཛོད་ནས་བསྟན་པ་དང་མཐུན་པ་དང༌། གྲངས་ཀྱི་ཁ་བསྐོང་མི་དགོས་
པ་སོགས་ཀྱིས། འདི་ཁོ་ན་རྗེ་བཙུན་གྱི་བཞེད་པ་ཡིན་པར་གསེར་ཕྲེང་

ལས་རྩལ་དུ་བཏོན་ནས་བཤད་ཀྱང་། དེང་སང་མ་བརྟགས་མ་དཔྱད་
པར་རྣམ་བཤད་ལྟར། གཞུང་གིས་དངོས་སུ་ཟིན་པ་བཅུ་དྲུག་དང་བཞི་
ཁ་བསྐང་ནས་ཉི་ཤུར་འདོད་པ་འཕགས་པའི་བཞེད་པ་ཡིན་ཞེས་པ་ནི་
དཔྱད་གཞི་ཆེའོ། །སློབ་དཔོན་གྱི་བཞེད་པ་ནི་ཡོངས་གྲགས་ལྟར་རོ།།
གཉིས་པ་ལ་གཉིས། མདོར་བསྟན་དང༌། རྒྱས་བཤད་དོ། །དང་པོ་ནི།
དམིགས་པ་དང་ནི་རྣམ་པ་དང༌། །བཅས་པ་དག་ལས་ཁྱད་
པར་འཕགས། །ཞེས་གསུངས། སྒྲས་ཟིན་ཚོད་ལྟར་ན། བདེན་པ་
བཞི་དག་པ་བ་ཙམ་མ་ཡིན་པར་ཁྱད་ཆོས་མཐའ་ཡས་པས་ཁྱད་པར་
དྲུག་ཙམ་མ་ཡིན་པར་བདེན་བཞིའི་རྣམ་པ་བརྒྱ་དང་དོན་གསུམ་ལ་
སོགས་པར་ཕྱེ་ནས་སྒོམ་པ་དང་། ཐེག་པ་གསུམ་གྱི་རྟོགས་རིགས་ཚང་
བའི་ཐེག་ཆེན་མཐོང་ལམ་གྱི་རྒྱུ་ནུས་པ་མཐུ་ཅན་ཡིན་པ་དང་། སྲིད་
ཞིའི་མཐར་ལྟུང་བ་ལས་ཡོངས་སུ་འཛིན་པའི་དགེ་བའི་བཤེས་གཉེན་
གྱིས་རྗེས་སུ་གཟུང་བ་དང་བཞིས། བྱང་ཆུབ་སེམས་དཔའ་འགྲོ་བ་
སྐྱོབ་པའི་བསམ་པ་ཅན་གྱི་སྦྱོར་ལམ་དྲོད་སོགས་བཞིའི་བདག་ཉིད་གང་
ཇི་ལྟ་བ་བཞིན་དུ་གཟུང་འཛིན་གྱི་རྣམ་རྟོག་བཞི་སྤང་བྱར་ལྡན་པ། རེ་
རེ་ལ་ཆུང་ངུ་དང་འབྲིང་དང་ཆེན་པོའི་དབྱེ་བ་ཡོད་པ་རྣམས་ནི་ཉན་

ཐོས་བསེ་རུ་ལྟ་བུའི་རང་རྒྱལ་དང་བཅས་པའི་སྦྱོར་ལམ་ལས་ཁྱད་པར་
དུ་འཕགས་པ་ཡིན་ནོ། །འདི་ལྟར་ན་རྐང་པ་དང་པོ་གཉིས་ཁྱད་པར་
འཕགས་ཆོས་དང་། དེ་ནས་བཞི་ཁྱད་པར་འཕགས་གཞི་དང་། ཐ་
མ་གཉིས་གང་ལས་ཁྱད་པར་དུ་འཕགས་པའི་དོན་བསྟན་པར་རྣམ་
བཤད་ལས་བཤད་ཅིང་། བཤད་ཚུལ་འདི་ཉི་སྣང་གི་དགོངས་པ་ཡིན་
པར་གསེར་ཕྲེང་ལས་སོ། །འཕགས་སེང་གཉིས་རིམ་བཞིན་དྲུག་དང་
ལྔས་ཁྱད་པར་དུ་འཕགས་པར་བཞེད་ཅེས་པ་ལྟར་ན། སྦྱོར་ལམ་དྲོད་
སོགས་བཞི་རིམ་བཞིན་གཟུང་འཛིན་གྱི་རྣམ་རྟོག་བཞི་སྤང་བྱར་ལྡན་
པ་དང་། བྱང་སེམས་ཀྱི་དྲོད་སོགས་བཞི་པོ་རེ་རེ་ལ་རང་དོན་གྱི་དབང་
དུ་བྱས་ན་ཉན་ཐོས་ལྟར་མྱུར་དུ་མཐོང་ལམ་འཐོབ་པའི་ནུས་པ་ཡོད་
ཀྱང་གཞན་དོན་དུ་བསྐལ་ཆེན་དུ་མར་ཐེག་པ་ཆེན་པོའི་ལམ་གྱི་ལུས་
ཡོངས་སུ་རྫོགས་པ་ལ་སློབ་དགོས་པས། སྔ་མ་སྔ་མ་ལས་ཕྱི་མ་ཕྱི་
མ་ཆེས་ཁྱད་པར་དུ་འཕགས་པའི་ཆུང་འབྲིང་ཆེ་གསུམ་གྱི་དབྱེ་བ་ཡོད་
པ་ནི་ཐེག་དམན་གྱི་སྦྱོར་ལམ་ལས་ཁྱད་པར་འཕགས་ཆོས་ཡིན་ནོ།།
གཉིས་པ་ལ་གསུམ། དམིགས་རྣམ་རྒྱུའི་ཁྱད་ཆོས་དང༌། རྟོག་པའི་
ཁྱད་ཆོས་དང༌། ཡོངས་འཛིན་གྱི་ཁྱད་ཆོས་བཤད་པའོ། །དང་པོ་
ལ་བཞི་ལས། དྲོད་ཀྱི་དམིགས་རྣམ་རྒྱུ་གསུམ་ནི། 

ཁ(དམིགས་པ་དང་ནི་རྣམ་པ་དང་། །རྒྱུ་དང་ཡོངས་སུ་འཛིན་
པ་ཡིས། །བྱང་ཆུབ་སེམས་དཔའ་སྐྱོབ་པ་ཡི། །དྲོད་སོགས་བདག་
ཉིད་ཇི་བཞིན་དུ། །རྣམ་རྟོག་བཞི་པོ་ལྡན་བརྟེན་པ། །ཆུང་དང་འབྲིང་
དང་ཆེན་པོ་རྣམས། །ཉན་ཐོས་བསེ་རུ་ལྟ་བུ་དང༌། །བཅས་པ་དག་
ལས་ཁྱད་པར་འཕགས། །)དམིགས་པ་མི་རྟག་ལ་སོགས་པ། །བདེན་
པའི་རྟེན་ཅན་དེ་ཡི་ནི། །རྣམ་པ་མངོན་ཞེན་ལ་སོགས་འགོག །ཐེག་
པ་གསུམ་ཅར་འཐོབ་པའི་རྒྱུ། །གཟུགས་སོགས་འདུ་འགོད་གནས་
བྲལ་དང༌། །གནས་དང་བཏགས་དང་བརྗོད་དུ་མེད། །ཅེས་གསུངས།
དྲོད་ཆུང་ངུའི་དམིགས་པ་ནི། བདེན་པ་བཞིའི་ཁྱད་ཆོས་མི་རྟག་སོགས་
བཅུ་དྲུག་དང་། རྣམ་པ་ནི། མི་རྟག་སོགས་སུ་བདེན་ཞེན་འགོག་པའི་
ཡེ་ཤེས་སོ། །འདིར་བསྟན་སྦྱོར་ལམ་བཅུ་གཉིས་ཀ་ཐེག་པ་གསུམ་
ཆར་གྱི་རྟོགས་རིགས་ཚང་བའི་མཐོང་ལམ་འཐོབ་པའི་རྒྱུ་ནུས་པ་མཐུ་
ཅན་ཡིན་ནོ། །འབྲིང་གི་དམིགས་པ་ནི། དོན་དམ་པར་འདུ་འགོད་
དེ་སྐྱེ་འཇིག་དང་བྲལ་བའི་གཟུགས་སོགས་དང༌། རྣམ་པ་ནི། དོན་
དམ་པ་གནས་བྲལ་དང་གནས་ཏེ་སྐད་ཅིག་མ་དང་རྒྱུན་ལྡན་གྱི་མིང་
གིས་བརྗོད་དུ་མེད་པར་རྟོགས་པའི་ཡེ་ཤེས་སོ། །ཆེན་པོའི་དམིགས་
པ་ནི། བརྡར་བཏགས་པའི་ཆོས་ཐམས་ཅད་དང༌། རྣམ་པ་ནི། དོན་

དམ་པར་དགེ་སོགས་གང་དུ་ཡང་བརྗོད་དུ་མེད་པར་རྟོགས་པའི་ཡེ་ཤེས་
སོ༑ ༑རྩེ་མོའི་དམིགས་རྣམ་ནི། །
གཟུགས་སོགས་མི་གནས་དེ་དག་ནི། །དེ་ཡི་ངོ་བོར་རང་བཞིན་
མེད། །དེ་དག་གཅིག་གི་རང་བཞིན་གཅིག །དེ་མི་རྟག་སོགས་པར་
མི་གནས། །དེ་རྣམས་དེ་ཡི་ངོ་བོས་སྟོང༌། །དེ་དག་གཅིག་གི་རང་
བཞིན་གཅིག །ཆོས་རྣམས་མི་འཛིན་གང་ཡིན་དང༌། །དེ་དག་མཚན་
མར་མི་མཐོང་ཕྱིར། །ཤེས་རབ་ཀྱིས་ནི་ཡོངས་རྟོག་པ། །ཐམས་
ཅད་དམིགས་སུ་མེད་པར་རོ། །ཞེས་གསུངས། རྩེ་མོ་ཆུང་ངུའི་དམིགས་
རྣམ་ལ། འཕགས་པའི་བཞེད་པ་ལྟར་ན། བདེན་པ་རྣམ་པར་མ་བཞག་
པ་དང་། བཞག་པ་གཉིས་ལས། དང་པོའི་དམིགས་པ་ནི། དོན་དམ་
པར་གཟུགས་ཀྱི་ངོ་བོར་རང་བཞིན་མེད་པས་ཁྱད་པར་དུ་བྱས་པའི་
གཟུགས་སོགས་དང༌། རྣམ་པ་ནི། གཟུགས་སོགས་དང་དེའི་ཆོས་
ཉིད་དོན་དམ་པར་རང་བཞིན་གཅིག་སྟེ་ཐ་དད་མེད་པར་རྟོགས་པའི་
ཡེ་ཤེས་སོ། །གཉིས་པ་ལ་བཞི་ལས། སྡུག་བདེན་གྱི་དབང་དུ་བྱས་
པའི་རྩེ་མོ་ཆུང་ངུའི་དམིགས་པ་ནི། དོན་དམ་པར་མི་གནས་པའི་མི་
རྟག་སོགས་བཞི་དང་། རྣམ་པ་ནི། དེ་བཞི་དང་དེ་དག་གི་ཆོས་ཉིད་
དོན་དམ་པར་ཐ་དད་མེད་པར་རྟོགས་པའི་ཡེ་ཤེས་སོ། །ཀུན་འབྱུང་

གི་དབང་དུ་བྱས་པའི་དེའི་དམིགས་རྣམ་ནི། དོན་དམ་པར་མི་གནས་
པའི་རྒྱུ་སོགས་བཞི་དང༌། དེ་དང་དེའི་ཆོས་ཉིད་ཅེས་སོགས་དང་།
འགོག་བདེན་གྱི་དབང་དུ་བྱས་པའི་དེའི་དམིགས་རྣམ་ནི། དོན་དམ་
པར་མི་གནས་པའི་འགོག་པ་སོགས་བཞི་དང༌། དེ་དང་དེའི་ཆོས་ཉིད་
ཅེས་སོགས་སྔ་མ་ལྟར་སྦྱར་རོ། །ལམ་བདེན་གྱི་དབང་དུ་བྱས་པའི་
དེའི་དམིགས་པ་ནི། དོན་དམ་པར་མཚན་མར་གཟུང་བྱས་སྟོང་པའི་
ཆོས་རྣམས་དང༌། རྣམ་པ་ནི། དོན་དམ་པར་མཚན་མ་གང་ཡང་
མེད་པར་རྟོགས་པའི་ཡེ་ཤེས་སོ། །དེ་མི་རྟག་སོགས་ཞེས་པའི་རྐང་
པ་གཉིས་ཀྱིས་དང་པོ་གསུམ་གའི་དམིགས་པ་དང་། དེ་དག་ཅེས་པའི་
རྐང་པ་གཅིག་གིས་དེ་གསུམ་གའི་རྣམ་པ་བསྟན་ལ། ཆོས་རྣམས་མི་
འཛིན་ཞེས་པའི་རྐང་པ་གཅིག་གིས་ཐ་མའི་དམིགས་པ་ཤུགས་ལ་བསྟན་
ནས་རྣམ་པ་དངོས་སུ་བསྟན་ནོ། །འདི་ནི་གསེར་ཕྲེང་གི་བཤད་ཚུལ་
ཏེ༑ ཉི་སྣང་གི་ཚིག་ཟིན་ལྟར་སྦྱར་བ་ཡིན་པར་དོན་གསལ་ཟིན་བྲིས་
ལས་བཤད་དོ། །རྣམ་བཤད་ལྟར་ན། དེ་མི་རྟག་སོགས་ཞེས་པའི་
རྐང་པ་གསུམ་གྱིས་བདེན་པ་རྣམ་པར་བཞག་པའི་དམིགས་རྣམ་དང༌།
ཆོས་རྣམས་མི་འཛིན་ཞེས་པས་འབྲིང་གི་དམིགས་པ་བསྟན་པར་བཤད་
དོ༑ ༑འབྲིང་གི་དམིགས་པ་ནི། མཚན་མར་གཟུང་བྱས་སྟོང་པའི་

ཆོས་རྣམས་དང་། རྣམ་པ་ནི། དོན་དམ་པར་ཐོབ་པ་དང་མངོན་པར་
རྟོགས་པ་མེད་པར་རྟོགས་པའི་ཡེ་ཤེས་སོ། །དེ་དག་མཚན་མར་མི་
མཐོང་ཕྱིར། །ཞེས་པས་དེའི་དམིགས་པ་ཤུགས་ལ་བསྟན་ནས་རྣམ་
པ་དངོས་སུ་གསུངས་སོ། །ཆེན་པོའི་དམིགས་པ་ནི། ཡིན་ལུགས་
རྟོགས་པའི་ཤེས་རབ་ཀྱིས་ཚུལ་བཞིན་དུ་བརྟག་པའི་གཞི་རྣམས་དང༌།
རྣམ་པ་ནི། ཆོས་ཐམས་ཅད་དོན་དམ་པར་དམིགས་སུ་མེད་པར་རྟོགས་
པའི་ཡེ་ཤེས་སོ། །བཟོད་པའི་དམིགས་རྣམ་ནི། །ལྷ
གཟུགས་སོགས་ངོ་བོ་ཉིད་མེད་ཉིད། །དེ་མེད་པ་ནི་ངོ་བོ་ཉིད།།
དེ་དག་སྐྱེ་མེད་ངེས་འབྱུང་མེད། །དག་དང་དེ་དག་མཚན་མ་མེད།།
དེ་ཡི་མཚན་མར་མི་རྟེན་པས། །མོས་མིན་འདུ་ཤེས་མེད་པ་ཡིན། །ཞེས་
གསུངས། བཟོད་པ་ཆུང་ངུའི་དམིགས་པ་ནི། བདེན་གྲུབ་ཀྱི་ངོ་བོ་
ཉིད་མེད་པའི་གཟུགས་སོགས་དང༌། རྣམ་པ་ནི། བདེན་གྲུབ་ཀྱི་ངོ་
བོ་ཉིད་མེད་པ་དེ་ཐ་སྙད་པའི་ངོ་བོ་ཉིད་དུ་རྟོགས་པའི་ཡེ་ཤེས་སོ། །འབྲིང་
གི་དམིགས་པ་ནི། སྐྱེ་བ་དང་ངེས་འབྱུང་སྟེ་འཁོར་བ་དང་མྱང་འདས་
བདེན་པར་མེད་པས་ཁྱད་པར་དུ་བྱས་པའི་གཟུགས་སོགས་དང༌། རྣམ་
པ་ནི། འཁོར་འདས་བདེན་པར་མེད་པར་བསྒོམ་པས་ལུས་སོགས་དག་
པ་ལྔའི་རྒྱུ་བྱེད་པར་རྟོགས་པའི་ཡེ་ཤེས་སོ། །ཆེན་པོའི་དམིགས་པ་

ནི༑ དོན་དམ་པར་མཚན་མར་གཟུང་བྱ་མེད་པའི་གཟུགས་སོགས་
དང་། རྣམ་པ་ནི། གཟུགས་སོགས་དེ་དག་དོན་དམ་པར་ཡིད་བྱེད་
གཉིས་ཀྱིས་མོས་བྱར་མེད་པ་དང་ཤེས་བྱར་མེད་པར་རྟོགས་པའི་ཡེ་
ཤེས་སོ། །ཆོས་མཆོག་གི་དམིགས་རྣམ་ནི། ཚེ
ཏིང་འཛིན་དེ་ཡི་བྱེད་པ་ཉིད། །ལུང་སྟོན་པ་དང་རློམ་པ་ཟད།།
གསུམ་པོ་ཕན་ཚུན་ངོ་བོ་གཅིག །ཏིང་འཛིན་རྣམ་པར་མི་རྟོག་པ། །དེ་
ལྟར་ངེས་འབྱེད་ཆ་མཐུན་ནི། །ཆུང་དང་འབྲིང་དང་ཆེན་པོ་ཡིན། །ཞེས་
གསུངས། ཆོས་མཆོག་ཆུང་ངུའི་དམིགས་པ་ནི། སྐྱེ་བ་མེད་པའི་ཏིང་
ངེ་འཛིན་དང་དཔའ་བར་འགྲོ་བ་ལ་སོགས་པའི་ཏིང་ངེ་འཛིན་རྣམས་
དང་སྟོང་པ་ཉིད་དོན་དམ་པར་ཐ་དད་མེད་པས་ཁྱད་པར་དུ་བྱས་པའི་
གཟུགས་སོགས་དང་། རྣམ་པ་ནི། ཏིང་ངེ་འཛིན་དེའི་བྱེད་པ་སྟེ། འབྲས་
བུ་གདུལ་བྱའི་སྐལ་བ་ཇི་ལྟ་བ་བཞིན་དུ་ལྷུན་གྲུབ་ཏུ་འཇུག་པར་རྟོགས་
པའི་ཡེ་ཤེས་སོ། །འབྲིང་གི་དམིགས་པ་ནི། གང་གི་རང་བཞིན་རྟོགས་
ན་ལུང་སྟོན་པའི་གཟུགས་སོགས་དང༌། རྣམ་པ་ནི། དོན་དམ་པར་
ཏིང་ངེ་འཛིན་གྱི་འཁོར་གསུམ་མི་དམིགས་པར་རྟོགས་པའི་ཡེ་ཤེས་སོ།།
ཆེན་པོའི་དམིགས་པ་ནི། དོན་དམ་པར་ཏིང་ངེ་འཛིན་གྱི་འཁོར་གསུམ་
ཕན་ཚུན་ཐ་དད་མེད་པས་ཁྱད་པར་དུ་བྱས་པའི་གཟུགས་སོགས་དང་།

རྣམ་པ་ནི། དོན་དམ་པར་ཏིང་ངེ་འཛིན་དུ་རྣམ་པར་མི་རྟག་པར་རྟོགས་
པའི་ཡེ་ཤེས་སོ། །དེ་ལྟར་ངེས་པར་བྱེད་པའི་ཆ་དང་མཐུན་པ་བཞི་
པོ་རེ་རེ་ནས་ཆུང་ངུ་དང་འབྲིང་དང་ཆེན་པོའི་དབྱེ་བ་ཅན་ཡིན་ནོ། །རྐང་
པ་ཐ་མ་གཉིས་ཀྱི་དོན་འགྲེལ་བར་མ་བཤད་པ་བཞིན་དུ་གསེར་ཕྲེང་
ལས་ཀྱང་མ་བཤད་དོ། །དམིགས་རྣམ་བརྗོད་ཚུལ་ལ་རྩོད་པ་སྤོང་བ་
ནི༑ དྲོད་ཆུང་ངུའི་དམིགས་པ་སྟོན་པའི་ཚེ། དམིགས་པ་མི་རྟག་ལ་
སོགས་པ། །བདེན་པའི་རྟེན་ཅན། ཞེས་སྒྲས་ཟིན་ལ་བདེན་བཞིའི་
ཆོས་སུ་བརྗོད་པ་མ་གཏོགས། ལྷག་མ་དམིགས་པ་བཅུ་གཅིག་དང་
རྣམ་པ་བཅུ་གཉིས་ཀྱི་སྐབས་སུ་བདེན་བཞི་སྒྲས་མ་ཟིན་པར་ཆོས་བརྗོད་
ཀྱི་སྒྲ་ཁོ་ནས་བརྗོད་པ་མི་འཐད་པར་ཐལ། དམིགས་པ་གང་ཡིན་ཆོས་
ཀྱིས་ཁྱད་པར་དུ་བྱས་པའི་ཆོས་ཅན་དང༌། རྣམ་པ་གང་ཡིན་ཆོས་ཅན་
གྱིས་ཁྱད་པར་དུ་བྱས་པའི་ཆོས་བརྗོད་ཀྱི་སྒྲས་བརྗོད་དགོས་པའི་ཕྱིར་
ཞེ་ན། འདི་ལ་སྒྲ་གཉིས་བརྗོད་བྱ་ཐ་དད་མེད་པའི་ལན་དང༌། དོན་
གྱི་ཤུགས་ཀྱིས་ཆོས་ཅན་གོ་བའི་ལན་གཉིས་ལས་དང་པོ་ནི། དམིགས་
རྣམ་ལྷག་མ་ཆོས་བརྗོད་ཀྱི་སྒྲ་ཁོ་ནས་བརྗོད་ཀྱང་ཆོས་ཅན་མ་བརྗོད་
པར་ཐལ་བའི་ཉེས་པ་མེད་དེ། ཆོས་དང་ཆོས་ཅན་བརྗོད་པའི་སྒྲའི་
བརྗོད་ཚུལ་གང་བྱས་ཀྱང་ཆོས་ཅན་གོ་བ་ལ་ཁྱད་པར་མེད་པའི་ཕྱིར་

ཏེ༑ ཆོས་དང་ཆོས་ཅན་བརྗོད་པའི་སྒྲ་ནི་རིམ་པ་ལྟར་བློའི་ཡུལ་དུ་
ཁྱད་པར་གཞན་སྤོང་བ་དང་མི་སྤོང་བ་ལྟར་སྣང་བ་མ་གཏོགས་བརྗོད་
བྱའི་དོན་གོ་བ་ལ་ཁྱད་པར་འགའ་ཡང་མེད་ཅེས་ཆོས་ཀྱི་གྲགས་པའི་
ལུགས་ལས་བྱུང་བའི་ཕྱིར་དང་། ལྡོག་པ་གཅིག་བརྗོད་པའི་ཆོས་དང་
ཆོས་ཅན་བརྗོད་པའི་སྒྲ་ནི་རིམ་པ་ལྟར་ལྡོག་པ་དེ་ཁྱད་ཆོས་དང་ཁྱད་
གཞི་ལྟ་བུར་གོ་བར་བྱེད་པ་མ་གཏོགས། གཉིས་ཀས་ལྡོག་པ་གཅིག་
བུ་བརྗོད་པར་ཁྱད་པར་མེད་པའི་ཕྱིར་ཏེ། སྒྲའི་མི་རྟག་པ་དང་སྒྲ་མི་
རྟག་པ། ཞེས་བརྗོད་པ་ན་རིམ་བཞིན་སྒྲ་ཁྱད་ཆོས་དང་ཁྱད་གཞི་ལྟ་
བུར་གོ་བར་བྱེད་པ་མ་གཏོགས། སྒྲ་ཞེས་པའི་སྒྲ་སྔ་ཕྱི་གཉིས་ཀས་
སྒྲའི་ལྡོག་པ་གཅིག་བུ་བརྗོད་པར་ཁྱད་པར་མེད་ཅེས་རྣམ་བཤད་ལས་
གསུངས་པའི་ཕྱིར་རོ། །འདི་ལ་ཁ་ཅིག་ན་རེ། སྒྲའི་བདེན་མེད་དང་
སྒྲ་བདེན་མེད། ཅེས་བརྗོད་པའི་སྒྲ་གཉིས་ཀྱང་སྔར་ལྟར་བརྗོད་པར་
ཐལ། དེ་གཉིས་རིམ་བཞིན་སྒྲ་ལ་ལྟོས་པའི་ཆོས་དང་ཆོས་ཅན་བརྗོད་
པའི་སྒྲ་ཡིན་པའི་ཕྱིར། འདོད་མི་ནུས་ཏེ། སྒྲའི་བདེན་མེད་དང་སྒྲ་
བདེན་མེད་གཉིས་མེད་དགག་ཡིན་པའི་ཕྱིར་ཞེ་ན་ཞིབ་ཆ་འདོན་དགོས་
སོ༑ ༑བཤད་ཚུལ་འདི་ནི་ཆོས་དང་ཆོས་ཅན་བརྗོད་པའི་སྒྲ་དྲུག་སྒྲ་
ཡོད་མེད་ཀྱིས་ཕྱི་བར་སྣང་ཞིང༌། རྣམ་འགྲེལ་ལས། ལ་ལར་སོར་

མོའི་ལྡན་པ་ཞེས། །ཐ་དད་ཆོས་བཞིན་རྗོད་པར་བྱེད། །དོན་གཅིག་
བརྗོད་ཀྱང་ཐམས་ཅད་ནི། །འཕེན་ཕྱིར་སོར་མོ་ལྡན་འགྱུར་ཞེས། །ཆོས་
ཅན་བརྗོད་པར་གྲགས་ཡིན་ཏེ། །ཞེས་དང༌། གཉིས་ཀས་གཅིག་གཅིག་
བརྗོད་མོད་ཀྱི། །བརྗོད་བྱའི་ཤན་གྱི་ཁྱད་པར་གྱིས། །རྣམ་དབྱེ་ཐ་
དད་འབྱེད་པ་ཡིས། །ཐ་དད་དོན་བཞིན་སྒྲུབ་པར་བྱེད། །ཅེས་པའི་
དགོངས་པ་ཡིན་ལ། གསེར་ཕྲེང་ལྟར་ན་རྣམ་དབྱེ་དྲུག་པ་མེད་ཀྱང་
ཉན་པ་པོའི་ཤེས་འདོད་དང་འཆད་པ་པོའི་བརྗོད་འདོད་ཀྱི་དབང་གིས་
ཕྱེ་བར་སྣང་ཞིང་། བཤད་ཚུལ་འདི་ནི། ཁྱད་པར་གཞན་ནི་སྤོང་བ་
དང༌། །མི་སྤོང་བ་དག་དེ་གཉིས་ཀྱི། །བརྡ་ཡི་བྱེ་བྲག་རྟོགས་པ་པོའི།།
འདོད་པའི་རྗེས་སུ་བྱེད་པའི་གཞི། །ཞེས་པའི་རང་འགྲེལ་དུ་གསུངས་
པའི་དགོངས་པ་ཡིན་པར་གསུངས་སོ། །བཤད་ཚུལ་དེ་གཉིས་ལས་
སྐབས་འདིའི་དམིགས་རྣམ་ལྷག་མ་ཆོས་བརྗོད་ཀྱི་སྒྲས་བརྗོད་ཅེས་པའི་
ཆོས་བརྗོད་ཀྱི་སྒྲ་ནི་གང་གི་དབང་དུ་བྱས་པ་ཡིན་ཞེས་དཔྱད་པར་བྱ་
དགོས་སོ། །རྟོགས་དཀའི་སྣང་བར། འདིས་ཆོས་དང་ཆོས་ཅན་བརྗོད་
པའི་སྒྲ་དེ་གཉིས་བརྗོད་ཚུལ་ཐ་དད་པ་ཙམ་ཡིན་ཀྱང་དོན་བ་ལང་གི་
ལྡོག་པ་བརྗོད་པ་ལ་ཁྱད་པར་མེད་པ་ལྟར། འདིར་ཡང་བདེན་བཞི་
དང་འབྲེལ་བར་དངོས་སུ་བརྗོད་མ་བརྗོད་ཀྱི་བརྗོད་ཚུལ་ཙམ་ཐ་དད་

པ་ཡིན་གྱི། དོན་ལ་བདེན་བཞི་དང་འབྲེལ་བའི་དམིགས་རྣམ་བརྗོད་
པར་བྱ་བར་ཁྱད་པར་མེད་ཅེས་པ་ཡིན་གྱི། དམིགས་པ་དང་པོ་སྟོན་
པ་ཆོས་ཅན་བརྗོད་པའི་སྒྲ་དང་དམིགས་རྣམ་ལྷག་མ་སྟོན་པ་རྣམས་ཆོས་
བརྗོད་ཀྱི་སྒྲ་ཡིན་ཞེས་སྟོན་པ་ནི་མིན་ནོ། །ཞེས་ཀྱང་གསུངས་པ་ཡོད་
པའི་ཕྱིར་རོ། །གཉིས་པ་ནི། རྣམ་པ་གཅིག་ཏུ་ན། ཚིག་ལེའུར་བྱས་
པ་སྡེབ་པའི་ངོར་ཆོས་ཅན་བདེན་པ་སྒྲས་མ་ཟིན་པར་བརྗོད་ཀྱང་བདེན་
བཞི་དམིགས་རྣམ་དུ་མི་གོ་བའི་ཉེས་པ་མེད་དེ། དེ་ལྟར་བརྗོད་ཀྱང་
བདེན་བཞིར་གཏོགས་པ་གཅིག་ཁོ་ན་སྦྱོར་ལམ་གྱི་དམིགས་རྣམ་ཡིན་
པར་གོ་བར་འགྱུར་བའི་ཕྱིར་ཏེ། མངོན་ཞེན་བཀྲག་པ་དང་ལྡན་ཕ་
བདེན་པའི་ཆོས་སུ་སྒྲས་ཟིན་པར་བསྟན་པའི་ཕྱིར་དང༌། མངོན་པར་
ཞེན་བྱས་སྟོང་པ་དང་དགག་སྒྲུབ་ཀྱིས་སྟོང་པ་ལ་ཁྱད་མེད་ལ། དེས་
ན་དགག་སྒྲུབ་ཀྱིས་སྟོང་པའི་ཁྱད་པར་དུ་བྱས་པའི་གཟུགས་སོགས་ཉིད་
མངོན་པར་ཞེན་བྱས་སྟོང་པས་ཁྱད་པར་དུ་བྱས་པའི་བདེན་པ་ཡིན་པས་
དྲོད་འབྲིང་གི་ཚེ་ཡང་དོན་གྱིས་ན་བདེན་པ་དམིགས་པར་སོང་པའི་ཕྱིར་
རོ༑ ༑དེ་ལྟར་དྲོད་ཆུང་འབྲིང་གི་དམིགས་པ་གཉིས་དོན་ལ་ཁྱད་མེད་
པས་འབྲིང་ལ་ཡང་བདེན་པ་དམིགས་པར་སོང་བ་དེ་བཞིན་དུ་ཆོས་
མཆོག་གི་བར་ལ་ཡང་སྒྲས་མ་ཟིན་ཀྱང་ཆུང་ངུའི་དམིགས་རྣམ་དང་

ཕྱི་མ་རྣམས་དོན་ཁྱད་མེད་པས་བདེན་བཞི་དམིགས་པ་ཡིན་པར་ཤེས་
པར་བྱའོ། །འདི་ནི་བདེན་བཞི་སྒྲས་ཟིན་པར་བསྟན་མ་བསྟན་ལ་རྩོད་
པ་ཡིན་གྱི། དངོས་སུ་བསྟན་མ་བསྟན་ལ་རྩོད་པ་མིན་ཏེ། རྩེ་མོ་ཆུང་
ངུའི་སྐབས་སུ་བདེན་པ་རྣམ་པར་བཞག་པའི་དམིགས་རྣམ་དངོས་སུ་
བསྟན་པར་འཕགས་པས་བཤད་པའི་ཕྱིར་ཞེས་རྣམ་བཤད་ལས་
གསུངས་སོ། །ཤེར་འབྱུང་གིས་ཉན་ཐོས་ཀྱི་སྦྱོར་ལམ་གྱི་རྣམ་པ་ནི་
འདིའི་དྲོད་ཆུང་ངུའི་དམིགས་པ་ཡིན་ལ། དེའི་དྲོད་ཆུང་ངུའི་རྣམ་པ་
ནི་འབྲིང་གི་དམིགས་པ་ཡིན་པ་སོགས་འོག་མ་རྣམས་ལ་ཡང་སྔ་མ་སྔ་
མའི་རྣམ་པ་ནི་ཕྱི་མ་ཕྱི་མའི་དམིགས་པ་ཡིན་པར་སྦྱར་བར་བྱའོ་ཞེས་
བཤད་དོ། །ཁ་ཅིག་ཤེར་འབྱུང་གི་གཞུང་འདི་ལན་གྱི་གཞུང་ཕྱི་མའི་
བཤད་པར་བྱེད་པ་ནི་ཤེར་འབྱུང་གིས་བཀོད་པའི་སྐབས་དང༌། དེའི་
དགོས་པ་གཉིས་ཀ་མ་ཤེས་ཏེ་ཞེས་གསེར་ཕྲེང་ལས་གསུངས་སོ། །འདི་
ནི་ཤེར་འབྱུང་གི་གཞུང་དེ་ལན་གྱི་གཞུང་ཕྱི་མའི་བཤད་པ་མིན་པར་
གསུངས་པ་ཡིན་གྱི། སྤྱིར་ཤེར་འབྱུང་ལྟར་ཁས་ལེན་པར་རུང་མི་རུང་
མི་གསལ་བས་དཔྱད་པར་བྱའོ། །གཉིས་པ་ནི།
གཞི་དང་དེ་ཡི་གཉེན་པོ་ཡིས། །གཟུང་བར་རྟོག་པ་རྣམ་པ་
གཉིས། །རྨོངས་དང་ཕུང་སོགས་བྱེ་བྲག་གིས། །དེ་ནི་སོ་སོར་རྣམ་

པ་དགུ། །རྫས་དང་བཏགས་པའི་རྟེན་ཅན་གྱིས། །འཛིན་པའང་རྣམ་
པ་གཉིས་སུ་འདོད། །རང་དབང་བདག་སོགས་ངོ་བོ་དང༌། །ཕུང་
སོགས་རྟེན་ལས་དེ་བཞིན་ནོ། །ཞེས་གསུངས། གཞི་ཀུན་ཉོན་དང་
དེའི་གཉེན་པོ་རྣམ་བྱང་ལ་དམིགས་པའི་བྱེ་བྲག་གིས། གཟུང་བར་
རྟོག་པ་ལ་ཉོན་མོངས་གཟུང་རྟོག་དང་རྣམ་བྱང་གཟུང་རྟོག་རྣམ་པ་
གཉིས་དང་། རྨོངས་པ་སྟེ་མ་རིག་པ་དང་རྣམ་བྱང་གི་ཕུང་པོ་ལ་སོགས་
པ་ལ་དམིགས་པའི་བྱེ་བྲག་གིས། དེ་གཉིས་སོ་སོ་ལ་རྣམ་པ་དགུ་དགུ་
ཡོད་དོ། །རྫས་སུ་ཡོད་པའི་ཁྱད་པར་དུ་བྱས་པ་དང་བཏགས་པར་ཡོད་
Pཔས་ཁྱད་པར་དུ་བྱས་པའི་ཡུལ་ཅན་གྱིས། འཛིན་པར་རྟོག་པའང་
རྣམ་པ་གཉིས་སུ་འདོད་པ་དང་། རང་དབང་བའི་བདག་ལ་སོགས་པ་
ངོ་བོ་དང་ཕུང་པོ་ལ་སོགས་པའི་ཡུལ་གྱི་སྒོ་ནས་སྔར་བཤད་པ་དེ་བཞིན་
དུ་དེ་གཉིས་སོ་སོ་ལ་དགུ་དགུ་ཡོད་དོ། །ཉོན་མོངས་གཟུང་རྟོག་དགུ་
ཡོད་དེ། ཀུན་ཉོན་གྱི་གཙོ་བོ་མ་རིག་པ་དང༌། ཟག་བཅས་ཀྱི་གཟུགས་
སོགས་ཕུང་པོ་དང༌། །མིང་གཟུགས་ལ་བདག་དང་བདག་གི་བར་ཞེན་
པའི་འཇིག་ལྟ་དང་། རྟག་ཆད་ཀྱི་མཐའ་གཉིས་སུ་ཞེན་པའི་མཐར་
ལྟ་དང་། ཀུན་བྱང་གི་བླང་དོར་མི་ཤེས་པའི་མ་དད་པ་དང་། འཕགས་
ལམ་ལ་མི་གནས་བའི་ལེ་ལོ་དང༌། ཆོས་རྣམས་ལ་ཕྱིན་ཅི་ལོག་ཏུ་

དམིགས་པའི་བློ་གཞན་དང་། བདག་གཞན་གྱི་ཆ་ལ་དམིགས་པའི་
ཆགས་སྡང་དང་། གང་གི་རང་བཞིན་ཤེས་ན་རྣམ་པར་དག་པ་མྱང་
འདས་བརྒྱུད་ནས་སྐྱེད་པའི་སྡུག་བསྔལ་ལ་སོགས་པ་ལ་བདག་གི་བའམ་
ལོངས་སྤྱོད་བྱར་བདེན་བར་ཞེན་པའི་གཟུང་རྟོག་དགུ་ཡོད་པའི་ཕྱིར།
རྣམ་བཤད་ལས་བདུན་བརྒྱད་ལ་ཚོར་བའི་དམིགས་པ་སིམ་གདུང་བར་
མ་གསུམ་དང་ཚོར་བའི་རྟེན་བདག་གཞན་ལ་སོགས་པ་ཞེས་བཤད་དོ།།
རྣམ་བྱང་གཟུང་རྟོག་དགུ་ཡོད་དེ། རྣམ་བྱང་གི་ཕུང་པོ་དང༌། དེའི་
སྐྱེ་མཆེད་དང་། དེའི་ཁམས་དང་། དེའི་རྟེན་འབྲེལ་དང༌། སྟོད་པ་
ཉིད་དང༌། ཕར་ཕྱིན་དང༌། མཐོང་ལམ་དང༌། སྒོམ་ལམ་དང་།
མི་སློབ་ལམ་ལ་བདག་གི་པའམ་ལོངས་སྤྱོད་བྱར་བདེན་པར་ཞེན་པའི་
གཟུང་རྟོག་དགུ་ཡོད་པའི་ཕྱིར། རྫས་འཛིན་གྱི་རྟོག་པ་དགུ་ཡོད་དེ།
བདག་རང་དབང་ཅན་དུ་འཛིན་པ་དང་། བདག་ཟླ་མེད་པའི་གཅིག་
བུར་འཛིན་པ་དང༌། བདག་རྣམ་ཤེས་ཀྱི་སྒོ་འབྱེད་པའི་རྒྱུར་འཛིན་
པ་དང་། བདག་ལྟ་བ་པོ་ལ་སོགས་པར་འཛིན་པ་དང་། ཀུན་ཉོན་
གསུམ་གྱི་རྟེན་དང་། འཇིག་རྟེན་པའི་ལམ་གྱིས་འདོད་ཆགས་དང་
བལ་བའི་རྟེན་དང་། བདེན་གཞི་མངོན་སུམ་དུ་རྟོགས་པའི་མཐོང་ལམ་
བྱེ་རྟེན་དང་། རྣམ་ཐར་མཐར་གནས་ཀྱི་ངོ་བོར་གྱུར་བའི་སྒོམ་ལམ་

གྱི་རྟེན་དང། དོན་ནམ་དགོས་པ་བསྒྲུབས་ཟིན་པའི་མི་སློབ་པའི་ལམ་
གྱི་རྟེན་ལ་དམིགས་ནས་རྫས་ཡོད་ཀྱིས་ཁྱད་པར་དུ་བྱས་པའི་ལོངས་
སྤྱོད་པ་པོར་བདེན་པར་ཞེན་པའི་རྫས་འཛིན་རྟོག་པ་དགུ་ཡོད་པའི་ཕྱིར།
བཏགས་འཛིན་གྱི་རྟོག་པ་དགུ་ཡོད་དེ། ཕུང་པོ་ལྔ་དང༌། མིག་སོགས་
སྐྱེ་མཆེད་བཅུ་གཉིས་དང་། ཁམས་བཅོ་བརྒྱད་དང༌། རྟེན་འབྲེལ་
ཡན་ལག་བཅུ་གཉིས་དང༌། བྱང་ཕྱོགས་སོ་བདུན་གྱི་ངོ་བོར་གྱུར་བའི་
རྣམ་བྱང་དང་། རྣམ་ཐར་སྒོ་གསུམ་གྱི་ངོ་བོར་གྱུར་བའི་མཐོང་ལམ་
དང་། བསམ་གཟུགས་ཀྱི་ངོ་བོར་གྱུར་བའི་སྒོམ་ལམ་དང༌། ཉན་
ཐོས་སོགས་ལས་ཕུལ་དུ་བྱུང་བའི་ཁྱད་པར་གྱི་ལམ་དང་། སྟོབས་ལ་
སོགས་པའི་མི་སློབ་པའི་ལམ་ལ་དམིགས་ནས་གང་ཟག་གི་བདག་མེད་
པའི་བཏགས་ཡོད་ཀྱིས་ཁྱད་པར་དུ་བྱས་པའི་ལོངས་སྤྱོད་པ་པོར་བདེན་
པར་ཞེན་པའི་བཏགས་འཛིན་གྱི་རྟོག་པ་དགུ་ཡོད་པའི་ཕྱིར། འདིར་
ཁ་ཅིག་ན་རེ། ཁྱོད་ཀྱིས་གཟུང་རྟོག་ཡིན་ན་ལོངས་སྤྱོད་བྱར་བདེན་
པར་འཛིན་པས་ཁྱབ་པ་དང་། འཛིན་རྟོག་ཡིན་ན་ལོངས་སྤྱོད་པ་པོར་
བདེན་པར་འཛིན་པས་ཁྱབ་པར་བཤད་པ་མི་འཐད་དེ། དེ་གཉིས་ལ་
མུ་བཞི་ཡོད་པར་སྣང་བ་གཉིས་ཀར་བཤད་པའི་ཕྱིར་ན། མ་ཁྱབ་སྟེ།
དེ་ནི་གཟུང་འཛིན་གྱི་རྟོག་པ་བཤད་པའི་ཞར་ལ་སྤྱི་སྐད་ལ་གྲགས་ཚོད་

ཀྱི་གཟུང་འཛིན་བཤད་ནས་དེ་ལ་མུ་རྩིས་པ་ཙམ་ཡིན་པས། དེའི་སྐབས་
ཀྱི་གཟུང་རྟོག་ཡིན་ན་གཟུང་རྟོག་ཡིན་པའི་མ་ཁྱབ། དེའི་སྐབས་ཀྱི་
འཛིན་རྟོག་ཡིན་ན་འཛིན་རྟོག་ཡིན་པས་མ་ཁྱབ་པར་ཁས་ལེན་དགོས་
པའི་ཕྱིར་ཏེ། གསེར་ཕྲེང་ལས། འོ་ན་ལོངས་སྤྱོད་པ་པོ་ལ་འཛིན་པ་
དང་ལོངས་སྤྱོད་བྱ་ལ་གཟུང་བར་བཤད་པ་མི་འཐད་དེ། མུ་རྩིས་པའི་
སྐབས་ཀྱི་གཟུང་འཛིན་དང་མི་མཐུན་པའི་ཕྱིར་ཞེ་ན། འདི་ཡིས་འཁྲུལ་
གཞི་བྱས་ནས་སྔར་ཡང་གཟུང་བ་ལ་རྟོག་ན་གཟུང་རྟོག་དང་འཛིན་པ་
ལ་རྟོག་ན་འཛིན་རྟོག་ཏུ་བྱས་ནས་ལོག་རྟོག་ཏུ་བྱེད་པ་བྱུང་མོད། དེ་
དག་གིས་ནི་ལེགས་པར་མ་རྟོགས་ཏེ། དེ་ལྟ་ཡིན་ན་རྟོག་པ་དང་པོ་གཉིས་
ཀྱི་ཡུལ་དུ་ཕུང་པོ་ལྔ་དང་ཁམས་བཅོ་བརྒྱད་དང་སྐྱེ་མཆེད་བཅུ་གཉིས་
དང་། རྟོག་པ་བཞི་པའི་ཡུལ་དུ་གཟུགས་ཅན་བཤད་པ་རྣམས་དོར་
དགོས་པར་འགྱུར་རོ། །དེས་ན་འདི་ནི་གཟུང་འཛིན་གྱི་རྟོག་པ་བཤད་
པའི་ཞར་ལ་སྤྱི་སྐད་ལ་གྲགས་ཚོད་ཀྱི་གཟུང་འཛིན་བཤད་ནས་དེ་ལ་
མུ་རྩིས་པ་ཡིན་ཏེ། ཞེས་པ་ནས། རྟོག་པ་གཉིས་ཀྱི་ཞེན་སྟངས་དང་
གཉེན་པོ་མི་མཐུན་པར་བཤད་པས་དེ་གཉིས་ཀྱི་གཞི་མཐུན་པ་མི་རུང་
བའི་ཕྱིར་རོ། །ཞེས་གསུངས་པའི་ཕྱིར། ཡང་ཁོ་ན་རེ། གཟུང་རྟོག་
ཡིན་ན་ལོངས་སྤྱོད་བྱར་བདེན་པར་འཛིན་པས་མ་ཁྱབ་པར་ཐལ། དེ་

ལ་ཕྱི་རོལ་དོན་འཛིན་གྱི་རྟོག་པ་ཡོད་པར་ཡིག་ཆར་བཤད་པའི་ཕྱིར་
ན་མ་ཁྱབ་སྟེ། དེ་ནི་ཕྱི་རོལ་དོན་འཛིན་དེ་གཟུང་དོན་རྟོག་པ་ཡིན་པ་
ལ་དགོངས་པའི་ཕྱིར་དང་། སྐབས་འདིའི་རྣམ་རྟོག་བཞི་པོ་གང་རུང་
ཡིན་ན་ཉན་རང་གི་སྤང་བྱའི་གཙོ་བོ་མ་ཡིན་པས་ཁྱབ་པའི་ཕྱིར་ཏེ། རྣམ་
རྟོག་བཞི་པོ་ཉན་རང་ལ་ཡོད་ཀྱང་རང་གི་བྱང་ཆུབ་འཐོབ་པའི་གེགས་
མིན་པས་ཡོད་ཀྱང་མེད་པ་དང་འདྲ་བར་རྒྱན་སྣང་ལས་གསུངས་པའི་
ཕྱིར་རོ། །ཡང་ཁོ་ན་རེ། ངེད་ཀྱི་དམ་བཅའ་འཐད་པར་ཐལ། ཉན་
ཐོས་ཀྱི་ལམ་འབྲས་ལྡོག་བྱར་བདེན་པར་ཞེན་པ་དེ་གཟུང་རྟོག་ཡིན་པར་
ཡིག་ཆར་བཤད་པའི་ཕྱིར་ན་མ་ཁྱབ་སྟེ། དེ་སྤང་བྱ་རྟོག་པ་ཡིན་པ་
ཙམ་ལ་དགོངས་པའི་ཕྱིར་ཏེ། རྣམ་བཤད་ལས་ཀྱང་། དེ་འདིར་བསྟན་
སྤང་བྱ་རྟོག་པ་ཡིན་པར་བཤད་ཀྱི་གཟུང་རྟོག་ཡིན་པར་མ་བཤད་པའི་
ཕྱིར་དང་། རྟོག་པ་གཟུང་རྟོག་ནི་བདག་གི་ལྡོག་བྱའི་གཟུང་པའོ་ཞེས་
བདེན་པར་ཞེན་པ་ཞིག་དགོས་པའི་ཕྱིར་རོ། །རྣམ་བཤད་ལས་གཟུང་
འཛིན་གྱི་རྣམ་རྟོག་བཞི་པོ་གང་རུང་ལ་དགག་སྒྲུབ་ཀྱི་རྣམ་པ་ཅན་གཉིས་
ཀ་ཡོད་པར་བཤད་ཀྱང་། དེ་ནི་དཔྱད་གཞི་ཤིན་ཏུ་ཆེ་སྟེ། སྟོང་ཉིད་
བདེན་པར་འཛིན་པའི་རྟོག་པ་དེ་དགག་པའི་དམིགས་པ་ཅན་ཡིན་གྱི་
དགག་པའི་རྣམ་པ་ཅན་མ་ཡིན་པའི་ཕྱིར་ཏེ། མྱུ་གུ་བདེན་མེད་དུ་རྟོགས་

པའི་རྗེས་དཔག་དེ་སྒྲུབ་པའི་དམིགས་པ་ཅན་ཡིན་གྱི་སྒྲུབ་པའི་རྣམ་ཅན་
མ་ཡིན་པའི་ཕྱིར་ཏེ། ཐེག་ཆེན་མཐོང་ལམ་བར་ཆད་མེད་ལམ་སྒྲུབ་
པའི་རྣམ་ཅན་མ་ཡིན་པའི་ཕྱིར་རོ། །འོན་ཀྱང་རིགས་པའི་དབང་ཕྱུག་
དམ་པ་དེ་ནི་དེ་ཙམ་མི་མཁྱེན་པ་ག་ལ་ཡིན། དེའི་ཕྱིར་དགོངས་པ་
ཟབ་མོ་གང་ཡིན་བཙལ་བར་བྱ་ཞིང༌། སྤྱིར་ན་གསེར་ཕྲེང་ལས་
གསུངས་པ་ལྟར་གཟུང་འཛིན་གྱི་རྣམ་རྟོག་བཞི་པོ་གང་རུང་ཡིན་ན་སྒྲུབ་
རྟོག་ཡིན་པས་ཁྱབ་པར་འདོད་དགོས་སོ། །གསུམ་པ་ནི།
སེམས་མི་འགོང་བ་ཉིད་ལ་སོགས། །ངོ་བོ་ཉིད་མེད་སོགས་
སྟོན་བྱེད། །དེ་ཡི་མི་མཐུན་ཕྱོགས་བོར་བ། །རྣམ་པ་ཀུན་ཏུ་ཡོངས་
འཛིན་ཡིན། །ཞེས་གསུངས། བྱང་སེམས་སྦྱོར་ལམ་པའི་རྒྱུད་ཀྱི་
སྟོང་ཉིད་ཟབ་མོའི་དོན་ལ་སེམས་མི་འགོང་བ་ལ་སོགས་པའི་རྒྱུ་ཐབས་
ཤེས་ཁྱད་པར་ཅན་གྱིས་ཟིན་པའི་ཕྱིན་དྲུག་ནི་ནང་གི་ཡོངས་འཛིན་དང༌།
ཆོས་རྣམས་དོན་དམ་པར་ངོ་བོ་ཉིད་མེད་པ་ལ་སོགས་པའི་ཆོས་གདུལ་
བྱའི་སྐལ་བ་དང་འཚམ་པར་རིམ་ཅན་དུ་སྟོན་པར་བྱེད་པའི་དགེ་བའི་
བཤེས་གཉེན་ནི་ཕྱིའི་ཡོངས་འཛིན་ཏེ། དེ་གཉིས་ཀའི་མི་མཐུན་ཕྱོགས་
རྣམ་མཁྱེན་ཡིད་བྱེད་དང་བྲལ་ཞིང་བདེན་ཞེན་ཤས་ཆེ་བ་སོགས་དང་
ཐེག་ཆེན་གྱི་གཞུང་ལམ་སྤོང་དུ་འཇུག་པའི་བདུད་དང་སྡིག་གྲོགས་བོར་

བའི་ཕྱི་ནང་གི་ཡོངས་འཛིན་ནི་རྣམ་པ་ཀུན་ཏུ་གདུལ་བྱ་རྣམས་སྲིད་
ཞིའི་མཐར་ལྷུང་བ་ལས་ཡོངས་སུ་འཛིན་པ་ཡིན་ནོ། །གསུམ་པ་ལ་
བཞི། སྒྲུབ་པའི་རྟེན། སྒྲུབ་པའི་དམིགས་པ། སྒྲུབ་པའི་ཆེད་དུ་བྱ་
བ༑ སྒྲུབ་པའི་ངོ་བོའོ། །དང་པོ་ལ་གཉིས། རིགས་ཀྱི་དབྱེ་བ་དང༌།
དང་། སློབ་མ་ཐོན་མོང་མེད་ཉིད་དང་། རྩོད་སྤང་ངོ་། །དང་པོ་ནི།
རྟོགས་པ་ཡི་ནི་ཆོས་དྲུག་དང༌། །གཉེན་པོ་དང་ནི་སྤོང་བ་དང༌།།
དེ་དག་ཡོངས་སུ་གཏུགས་པ་དང༌། །ཤེས་རབ་སྙིང་བརྩེར་བཅས་པ་
དང་། །གཞན་གྱི་དོན་གྱི་གོ་རིམ་
དང་། །ཡེ་ཤེས་རྩོལ་བ་མི་མངའ་བར། །འཇུག་པའི་རྟེན་ལ་རིགས་
ཤེས་བྱ། །ཞེས་གསུངས། རྟོག་པའི་ཆོས་ངེས་འབྱེད་བཞི་དང་མཐོང་
སྒོམ་གཉིས་ཏེ་དྲུག་དང་། གཉེན་པོའི་སྒྲུབ་པ་བར་ཆད་མེད་ལམ་དང༌།
སྤོང་བའི་སྒྲུབ་པ་རྣམ་གྲོལ་ལམ་དང༌། དོན་དམ་པར་གཉེན་པོ་སྐྱེ་བ་
དང་སྤང་བྱ་འགག་པར་ཞེན་པའི་རྣམ་རྟོག་དེ་དག་ཡོངས་སུ་གཏུགས་
པ་སྟེ་ཤེས་སྒྲིབ་སྤངས་པའི་སྒྲུབ་པ་དང་། སྲིད་ཞིའི་མཐར་མི་གནས་
པའི་ཤེས་རབ་དང་སྙིང་རྩེའི་སྒྲུབ་པ་དང༌། སློབ་མ་ཉན་ཐོས་ལ་སོགས་
པ་དང་ཐུན་མོང་མ་ཡིན་པའི་སྒྲུབ་པ་དང༌། གཞན་དོན་གོ་རིམ་བཞིན་
བྱེད་པའི་སྒྲུབ་པ་དང་། ཇི་ལྟ་ཇི་སྙེད་ལ་ཡེ་ཤེས་རྩོལ་བ་མི་མངའ་བར་

འཇུག་པའི་སྒྲུབ་པའི་རྟེན་དྲི་མ་དང་བཅས་པའི་དེ་བཞིན་ཉིད་ལ་ཐེག་
ཆེན་གྱི་རང་བཞིན་གནས་རིགས་ཞེས་བྱའོ། །འདི་ནི་གསེར་ཕྲེང་ལྟར་
ཡིན་ལ། རྣམ་བཤད་ལྟར་ན། གཉེན་པོ་དང་སྤོང་བའི་སྒྲུབ་པ་ནི་བར་
ཆད་མེད་ལམ་དང་། དེ་དག་ཡོངས་སུ་གཏུགས་པ་ནི་རྣམ་གྲོལ་ལམ་
དུ་བཤད་དོ། །འོན་ཀྱང་དེང་སང་རྣམ་བཤད་ལྟར་ན་གཉེན་པོ་དང་
སྤོང་བའི་སྒྲུབ་པ་གཅིག་ཏུ་དང་། ཤེས་རབ་སྙིང་རྗེ་སོ་སོར་བགྲངས་
པར་འདོད་པ་ནི་རྣམ་བཤད་ཀྱི་དགོངས་པ་ཡིན་མིན་དཔྱད་བྱ་སྟེ། དེར་
ཐ་མ་བདུན་ལ་རིམ་བཞིན་མདོ་བདུན་དྲངས་པ་དང་མ་འགྲིག་པའི་ཕྱིར་
དང་། འགྲེལ་པར་ཡང་གཉེན་སོགས་ལ་དག་གོ་ཞེས་གཉིས་ཚིག་སྦྱར་
ནས་ཤེས་རབ་སོགས་ལ་དེ་ལྟར་མ་སྦྱར་བའི་ཕྱིར་རོ། །གཉིས་པ་ནི།
ཆོས་ཀྱི་དབྱིངས་ལ་དབྱེར་མེད་ཕྱིར། །རིགས་ནི་ཐ་དད་རུང་
མ་ཡིན། །རྟེན་པའི་ཆོས་ཀྱི་བྱེ་བྲག་གིས། །དེ་ཡི་དབྱེ་བ་ཡོངས་སུ་
བརྗོད། །ཅེས་གསུངས། ཆོས་ཉིད་རིགས་ཡིན་ན་ཆོས་ཀྱི་དབྱིངས་
དེ་ཐམས་ཅད་ལ་ཐུན་མོང་དུ་དབྱེར་མེད་པར་གནས་པའི་ཕྱིར་ཐེག་པ་
གསུམ་གྱི་རིགས་ཐ་དད་པའི་དབྱེ་བ་རུང་བ་མ་ཡིན་ནོ་ཞེ་ན། འདིའི་
ལན་ལ་གཉིས། དོན་གྱིས་ཐོབ་པའི་ལན་དང་། དངོས་སུ་བསྟན་པའི་
ལན་ནོ། །དང་པོ་ནི། ཆོས་ཉིད་ལ་དབྱེར་མེད་ཀྱང་རིགས་ཐ་དད་

གསུམ་གྱི་རྣམ་གཞག་འཐད་དེ། ཐེག་པ་གསུམ་གྱི་གང་ཟག་ཚོགས་
གི་འཕགས་པའི་ཟག་མེད་ཀྱི་ཆོས་ཐོབ་ཕྱིར་དུ་ཆོས་ཉིད་ལ་དམིགས་
པ་ན། ཇི་ལྟར་དམིགས་པ་དེ་དང་མཐུན་པར་རང་རང་གི་རྟོགས་པ་
དེ་དང་དེ་ཐོབ་པའི་རྒྱུར་འགྱུར་པས་དེ་དང་དེའི་རིགས་ཞེས་ཐ་སྙད་
བཏགས་པའི་ཕྱིར་ཞེས་པ་ཡིན་ནམ་སྙམ་ཡང་དཔྱད་དགོས་སོ། །གཉིས་
པ་ནི། ཆོས་ཉིད་ལ་དབྱེ་བ་མི་འདྲ་བ་མེད་ཀྱང་རིགས་རབ་འབྲིང་ཐ་
གསུམ་གྱི་དབྱེ་བ་འཐད་དེ། རྟེན་པའི་ཆོས་ཐེག་པ་གསུམ་གྱི་རྟོགས་
པ་ཐ་དད་གསུམ་གྱི་བྱེ་བྲག་གིས་རྟེན་རིགས་དེའི་དབྱེ་བ་ཡོངས་སུ་བརྗོད་
པའམ་བསྟན་པའི་ཕྱིར་ཏེ། མདོར་ན་རྟོགས་བྱ་དེ་བཞིན་ཉིད་ལ་མི་
འདྲ་བ་མེད་ཀྱང་དེ་རྟོགས་པའི་བློ་ལ་རབ་འབྲིང་ཐ་གསུམ་བྱུང་བས་
ཡུལ་ཅན་གྱི་སྒོ་ནས་རིགས་ཐ་དད་པར་བཏགས་པའི་ཕྱིར་རོ། །སྐབས་
འདིའི་རྟེན་དང་བརྟེན་པ་ནི་ཡུལ་ཅན་ལ་བྱེད་པ་ཡིན་གྱི་ཁྱད་གཞི་ཁྱད་
ཆོས་ལ་མི་བྱེད་དེ། གཞན་དུ་ན་སྒྲུབ་པ་རྟེན་དང་རིགས་བརྟེན་པར་
འགྱུར་བས་སྒྲུབ་པའི་རྟེན་རང་བཞིན་གནས་རིགས་ཞེས་བཤད་པ་མི་
འཐད་པར་འགྱུར་བའི་ཕྱིར་དང་། གཞུང་འདི་ཐེག་དམན་འཕགས་
པས་སྟོང་ཉིད་མངོན་སུམ་དུ་རྟོགས་པའི་ཤེས་བྱེད་དུ་འགྱུར་ཚུལ་ཡོད་

པའི་ཕྱིར། །གཉིས་པ་ནི།
དམིགས་པ་ཆོས་རྣམས་ཐམས་ཅད་དེ། །དེ་ཡང་དགེ་ལ་སོགས་
པ་ཡིན། །འཇིག་རྟེན་པ་ཡི་རྟོགས་པ་དང༌། །གང་དག་འཇིག་རྟེན་
འདས་འདོད་དང༌། །ཟག་བཅས་ཟག་པ་མེད་ཆོས་དང༌། །གང་དག་
འདུས་བྱས་འདུས་མ་བྱས། །སློབ་མ་ཐུན་མོང་ཆོས་རྣམས་དང༌། །གང་
དག་ཐུབ་པའི་ཐུན་མོང་མིན། །ཞེས་གསུངས། ཐེག་ཆེན་སྒྲུབ་པའི་
དམིགས་པ་ནི་ཆོས་རྣམས་ཐམས་ཅད་དེ། དེ་ཡང་དགེ་མི་དགེ་ལུང་
མ་བསྟན་གསུམ་རེ་རེ་དང༌། འཇིག་རྟེན་པ་སྟེ་སོ་སྐྱེའི་རྒྱུད་ཀྱི་འཇིག་
རྟེན་པའི་ལམ་གྱིས་བསྡུས་པའི་ཕུང་པོ་ལྔ་དང་། འཇིག་རྟེན་ལས་འདས་
པ་འཕགས་པའི་རྒྱུད་ཀྱི་བསམ་གཏན་བཞི་དང༌། ཟག་བཅས་ཏེ་བདག་
ལྟའི་གཉེན་པོ་མ་ཡིན་པའི་ཉེར་བར་ལེན་པའི་ཕུང་པོ་དང་། ཟག་མེད་
དེ་བདག་ལྟའི་གཉེན་པོ་དྲན་པ་ཉེ་བར་བཞག་པ་བཞི་དང་། འདུས་བྱས་
འདོད་པའི་ཁམས་དང་། འདུས་མ་བྱས་དེ་བཞིན་ཉིད་དང༌། སློབ་
མ་ཉན་ཐོས་དང་ཐུན་མོང་བའི་ཆོས་བསམ་གཏན་བཞི་དང་། ཐུབ་
པའི་དབང་པོ་ཁོ་ནའི་ཐུན་མོང་མ་ཡིན་པའི་ཆོས་སྟོབས་བཅུ་སྟེ་བཅུ་
གཅིག་གོ །འགྲེལ་པར་དགེ་སོགས་གསུམ་གྱི་མཚན་གཞིའི་མཐའ་
དང༌། སྟོབས་བཅུའི་མཐར་སོགས་སྒྲ་འབྱུང་བ་ནི་རིམ་བཞིན་དང་

པོ་གསུམ་དང་ཐ་མ་བརྒྱད་ཀ་ལ་སྦྱོར་དགོས་པས་སྲོག་བཅད་པ་དང་
འདོད་ཁམས་གཉིས་ལ་སོགས་སྒྲ་བྱུང་བ་དཔེ་མ་དག་པར་གསེར་ཕྲེང་
ལས་གསུངས་ཤིང་། བཅུ་གཅིག་གི་སོགས་སྒྲས་ཆོས་མང་པོ་བསྡུས་
པ་རྣམས་དེ་ལས་ཤེས་པར་བྱའོ། །གསུམ་པ་ནི།
སེམས་ཅན་ཀུན་མཆོག་ཉིད་སེམས་དང༌། །སྤོང་དང་རྟོགས་
དང་གསུམ་པོ་ལ། །ཆེན་པོ་གསུམ་གྱི་རང་འབྱུང་གི །ཆེད་དུ་བྱ་བ་
འདི་ཤེས་བྱ། །ཞེས་གསུངས། རང་རྒྱུད་ལ་ལྡན་པའི་གང་ཟག་དེ་
སེམས་ཅན་ཀུན་གྱི་མཆོག་ཏུ་བྱེད་པའི་ཆོས་ཐུགས་རྗེ་ཆེན་པོ་ནི་སེམས་
ཆེན་པོ་དང་། སྤངས་པ་མཐར་ཐུག་ནི་སྤོང་བ་ཆེན་པོ་དང༌། རྟོགས་
པ་མཐར་ཐུག་ནི་རྟོགས་པ་ཆེན་པོ་དང་གསུམ་པོའི་དབང་དུ་བྱས་ནས་
སྒྲུབ་པ་ལ་འཇུག་པས་ན། །དེ་ལྟར་ཆེན་པོ་ཉིད་གསུམ་གྱི་སྒོ་ནས་རང་
བྱུང་སྟེ་བྱང་ཆུབ་སེམས་དཔའི་ཆེད་དུ་བྱ་བ་རྣམ་པ་གསུམ་པོ་འདི་ཡིན་
པར་ཤེས་པར་བྱའོ། །འདི་ནི་རྣམ་བཤད་ལྟར་ཡིན་ལ། གསེར་ཕྲེང་
ལྟར་ན་སེམས་ཆེན་པོ་སངས་རྒྱས་སྤྱི་དང༌། དེ་ཡང་མཆོག་ཏུ་གྱུར་
བའི་སེམས་ཆེན་པོ་མཆོག་ཉིད་དུ་བྱ་རྒྱུའི་སྟེང་ནས་བཤད་ཀྱི་བྱེད་ཆོས་
ལ་མ་སྦྱར་ཞིང་། བྱེད་ཆོས་སེམས་དྲུག་ལོགས་སུ་བྱང་སེམས་དང་
སྦྱར་ནས་བཤད་དོ། །བཞི་པ་ལ་བཞི། བསམ་པ་རྒྱ་ཆེ་བ་གོ་སྒྲུབ། སྦྱོར་བ་

རྒྱ་ཆེ་བ་འཇུག་སྒྲུབ། ཚོགས་གཉིས་རྒྱ་ཆེ་བ་ཚོགས་སྒྲུབ། རྣམ་མཁྱེན་གདོན་
མི་ཟ་བར་འབྱིན་བྱེད་ངེས་འབྱུང་སྒྲུབ་པ་བཤད་པའོ། །དང་པོ་ནི།
དེ་དག་སོ་སོར་སྦྱིན་ལ་སོགས། །རྣམ་པ་དྲུག་ཏུ་བསྡུས་པ་ཡིས།།
གོ་ཆའི་སྒྲུབ་པ་གང་ཡིན་ཏེ། །དྲུག་ཚན་དྲུག་གིས་ཇི་བཞིན་བཤད།།
ཅེས་གསུངས། བསྡུ་བྱེད་སྦྱིན་པ་ལ་སོགས་པ་རྣམ་པ་དྲུག་ཏུ་བསྡུ་བྱ་
སྦྱིན་སོགས་དེ་དག་སྡུད་ཚུལ་སོ་སོར་ཏེ་རེ་རེར་དྲུག་བསྡུས་པ་ཡིས། གོ་
ཆའི་སྒྲུབ་པ་གང་ཡིན་པ་དེ་དྲུག་ཚན་དྲུག་གི་དབྱེ་བའི་སྒོ་ནས་སྦྱིན་སོགས་
དྲུག་ཇི་བཞིན་དུ་སྟེ་གྲངས་ཚང་བར་ཡུམ་གྱི་མདོ་ལས་བཤད་དོ། །དེ་
ལྟར་འགྱུར་རྙིང་ལྟར་ལེགས་ཀྱི་འགྱུར་གསར་ལས་དེ་དག་སོ་སོར་ཞེས་
པ་ལྟར་ན་གོང་དུ་བསྙེག་ས་མེད་དོ་ཞེས་གསེར་ཕྲེང་ལས་གསུངས་སོ།།
རྣམ་བཤད་ལྟར་ན་གོ་ཆའི་སྒྲུབ་པ་དྲུག་པོ་དེ་དག་སོ་སོར་སྦྱིན་པ་ལ་
སོགས་པ་རྣམ་པ་དྲུག་དྲུག་ཏུ་བསྡུས་པ་ཡིས། གོ་ཆའི་སྒྲུབ་པ་གང་ཡིན་
པ་དེ་དྲུག་ཚན་དྲུག་གིས་མདོ་ཇི་བཞིན་དུ་བཤད་ཅེས་པའོ། །གཉིས་པ་ནི།
བསམ་གཏན་གཟུགས་མེད་སྦྱིན་སོགས་དང༌། །ལམ་དང་
བྱམས་ལ་སོགས་པ་དང་། །དམིགས་པ་མེད་དང་ལྡན་པ་དང་། །འཁོར་
གསུམ་རྣམ་པར་དག་པ་དང༌། །ཆེད་དུ་བྱ་དང་མངོན་ཤེས་དྲུག །རྣམ་
ཀུན་མཁྱེན་པའི་ཚུལ་ལ་ནི། །འཇུག་པའི་སྒྲུབ་པ་ཐེག་ཆེན་ལ། །འཛེག་

པ་ཡིན་པར་ཤེས་པར་བྱ། །ཞེས་གསུངས། རྟེན་ཐེག་ཆེན་གྱིས་བསྡུས་
པའི་འཇིག་རྟེན་པའི་ལམ་བསམ་གཟུགས་ཀྱི་སྙོམས་འཇུག་ཉམས་སུ་
ལེན་པའི་འཇུག་སྒྲུབ་དང་། འཇིག་རྟེན་ལས་འདས་པའི་ལམ་རང་དོན་
རྟོགས་པ་ཕུན་ཚོགས་ཐོབ་བྱེད་སྦྱིན་སོགས་ཕར་ཕྱིན་དྲུག་དང་། སྤངས་
པ་ཕུན་ཚོགས་ཐོབ་བྱེད་མཐོང་སྒོམ་མི་སློབ་ཁྱད་པར་གྱི་ལམ་བཞི་དང་།
གཞན་དོན་འགྲུབ་པའི་ཐབས་བྱམས་སོགས་ཚད་མེད་བཞི་དང༌། གཞན་
དོན་རྣམ་པར་དག་བྱེད་སྟོང་ཉིད་རྟོགས་པའི་མི་དམིགས་པ་དང་ལྡན་
པའི་ལམ་དང་། ཕྱིན་དྲུག་གི་བྱ་བྱེད་ལས་གསུམ་བདེན་པས་སྟོང་པ་
སྒྱུ་མ་ལྟ་བུར་རྟོགས་པའི་འཁོར་གསུམ་ཡོངས་སུ་དག་པའི་ལམ་དང་།
དགེ་རྩ་ཆེད་དུ་བྱ་བ་གསུམ་གྱི་དོན་དུ་བསྔོ་བའི་ལམ་དང༌། ཚོགས་
མྱུར་དུ་རྫོགས་པའི་ཐབས་མངོན་ཤེས་དྲུག་ལ་འཇུག་པའི་དེ་དང༌།
འབྲས་བུ་ཐམས་ཅད་མཁྱེན་པ་ལ་འཇུག་པའི་སྒྲུབ་པ་སྟེ་དགུ་པོ་ནི་ཐེག་ཆེན་
ལ་གོང་ནས་གོང་དུ་འཛེག་པ་ཡིན་པར་ཤེས་པར་བྱའོ། །གསུམ་པ་ལ་གཉིས།
སྤྱིར་བསྟན་པ་དང་། རྟོགས་དཀའ་བ་བྱེ་བྲག་ཏུ་བཤད་པའོ། །དང་པོ་ནི།
བརྩེ་དང་སྦྱིན་ལ་སོགས་པ་དྲུག །ཞི་གནས་ལྷག་མཐོང་བཅས་
པ་དང༌། །ཟུང་དུ་འབྲེལ་བའི་ལམ་གང་དང༌། །ཐབས་ལ་མཁས་པ་
གང་ཡིན་དང༌། །ཡེ་ཤེས་དང་ནི་བསོད་ནམས་དང༌། །ལམ་དང་

གཟུངས་དང་ས་བཅུ་དང༌། །གཉེན་པོ་ཚོགས་ཀྱི་སྒྲུབ་པ་ཡི། །རིམ་
པ་ཡིན་པར་ཤེས་པར་བྱ། །ཞེས་གསུངས། བསམ་སྦྱོར་གྱི་དབང་
དུ་བྱས་པ་སྙིང་རྩེ་བ་དང་སྦྱིན་པ་ལ་སོགས་པ་དྲུག་སྟེ་བདུན་དང༌།
མཉམ་པར་བཞག་མ་བཞག་གི་དབང་དུ་བྱས་པ་ཞི་གནས་དང་ལྷག་
མཐོང་དང་དེ་ཟུང་འབྲེལ་དང་ཐབས་མཁས་ཏེ་བཞི་དང་། ལྟ་སྤྱོད་
ཀྱི་དབང་དུ་བྱས་པ་ཡེ་ཤེས་དང་བསོད་ནམས་གཉིས་དང༌། འབྲས་
བུ་སྒྲུབ་པ་དང་དམིགས་པ་འཛིན་པའི་དབང་དུ་བྱས་པ་ལམ་དང་
གཟུངས་གཉིས་དང་། ཡོན་ཏན་གྱི་རྟེན་བྱེད་པ་དང་ཉེས་པ་སེལ་བའི་
དབང་དུ་བྱས་པ་ས་དང་གཉེན་པོའི་ཚོགས་སྒྲུབ་གཉིས་དང་བཅུ་བདུན་
ནི་ཚོགས་ཀྱི་སྒྲུབ་པའི་གྲངས་ཀྱི་རིམ་པ་ཡིན་པར་ཤེས་པར་བྱའོ།།
གཉིས་པ་ལ་གཉིས། སའི་ཚོགས་དང༌། གཉེན་པོའི་ཚོགས་བྱེ་བྲག་
ཏུ་བཤད་པའོ། །དང་པོ་ལ་གཉིས། རྒྱུ་ས་དགུའི་ཡོངས་སྦྱོང་དང༌།
འབྲས་བུ་ས་བཅུ་པའི་མཚན་ཉིད་དོ། །དང་པོ་ལ་དགུ་ལས། དང་པོ་ནི།
ཡོངས་སུ་སྦྱོང་བ་རྣམ་བཅུ་ཡིས། །ས་ནི་དང་པོ་ཐོབ་འགྱུར་
ཏེ༑ ༑བསམ་དང་ཕན་པའི་དངོས་ཉིད་དང༌། །སེམས་ཅན་རྣམས་
ལ་སེམས་མཉམ་ཉིད། །གཏོང་དང་བཤེས་གཉེན་བསྟེན་པ་དང་། །དམ་
ཆོས་དམིགས་པ་ཚོལ་བ་དང༌། །རྟག་ཏུ་ངེས་འབྱུང་སེམས་ཉིད་དང༌།།

སངས་རྒྱས་སྐུ་འདོད་དགའ་བ་དང༌། །ཆོས་སྟོན་པ་དང་བདེན་པ་ཡི།།
ཚིག་ནི་བཅུ་པ་ཡིན་པར་འདོད། །འདི་དག་རང་བཞིན་མི་དམིགས་
པས། །ཡོངས་སུ་སྦྱོང་བར་ཤེས་པར་བྱ། །ཞེས་གསུངས། ཡོངས་
ཏེ༑ བཅུ་གང་ཞེ་ན། ཉན་རང་ཡིད་བྱེད་ཀྱིས་མ་གོས་པའི་ལྷག་པའི་
བསམ་པ་དང་། རང་གཞན་གྱི་དགོས་པ་ལ་ཕན་པ་ཐེག་ཆེན་གྱི་ཆོས་
འཛིན་པ་དང༌། སེམས་ཅན་རྣམས་ལ་རིས་སུ་མ་ཆད་པར་སེམས་
མཉམ་པ་དང་། སེར་སྣ་མེད་པར་བདོག་པ་ཐམས་ཅད་གཏོང་བ་དང་།
དགེ་བའི་བཤེས་གཉེན་བསྟེན་པ་དང་། ཐེག་པ་གསུམ་དུ་གཏོགས་པའི་
དམ་པའི་ཆོས་ཀྱི་དམིགས་པ་ཚོལ་བ་དང་། ཁྱིམ་ན་གནས་པ་ལ་མངོན་
པར་མི་དགའ་བར་རྟག་ཏུ་རབ་ཏུ་འབྱུང་བ་དང༌། རྟག་ཏུ་སངས་རྒྱས་
སྐྱི་སྐུ་གྲུབ་པར་འདོད་ཅིང་ཡིད་ལ་བྱེད་པ་དང་། གཞན་ལ་དཔེ་མཁྱུད་
དང་སེར་སྣ་མེད་པར་དམ་པའི་ཆོས་རབ་ཏུ་སྟོན་པ་དང་། དམ་བཅའ་
བ་མི་བསླུ་བའི་བདེན་པར་སྨྲ་བ་སྟེ་བཅུ་པོ་ཡིན་པར་འདོད་དོ། །ཆོས་
འདི་དག་དོན་དམ་པར་རང་བཞིན་མི་དམིགས་པ་དང་ཀུན་རྫོབ་ཏུ་སྒྱུ་
མ་ལྟ་བུར་ཡོན་ཏན་སྤྱོད་པ་སྟེ་རྫོགས་པར་བྱེད་ཅིང་སྐྱོན་སྤྱོད་པ་སྟེ་སེལ་
བར་བྱེད་པར་ཤེས་པར་བྱའོ། །གཉིས་པ་ནི།

ཚུལ་ཁྲིམས་བྱས་པ་གཟོ་དང་བཟོད། །རབ་ཏུ་དགའ་དང་སྙིང་
བརྩེ་ཆེ། །བཀུར་བསྟི་བླ་མ་ལ་གུས་ཉན། །བརྒྱད་པ་སྦྱིན་ལ་སོགས་
ལ་བརྩོན། །ཞེས་གསུངས། ཚུལ་ཁྲིམས་རྣམ་གསུམ་ཡོངས་སུ་དག་
པ་དང་། གཞན་གྱིས་ཕན་པ་བྱས་པའི་དྲིན་གཟོ་བ་དང༌། བཟོད་པ་
རྣམ་པ་གསུམ་སྒོམ་པ་དང༌། དགེ་བའི་ཆོས་སྒྲུབ་པ་ལ་འགྱོད་པ་མེད་
པར་རབ་ཏུ་དགའ་བ་དང་། སེམས་ཅན་ལ་སྙིང་རྩེ་ཆེ་ཞིང་ཀུན་ལ་
བྱམས་པ་དང༌། མཁན་སློབ་སོགས་ལ་བཀུར་སྟི་ལ་སོགས་པ་བྱེད་
པ་དང་། བླ་མ་ལ་གུས་པས་ཆོས་ཉན་ཅིང་བཀའ་བཞིན་སྒྲུབ་པ་དང་།
གཞན་དོན་དུ་སྦྱིན་སོགས་ཕར་ཕྱིན་དྲུག་ལ་བརྩོན་པ་སྟེ་ཆོས་བརྒྱད་ཀྱིས་
ས་གཉིས་པ་སྔ་མ་བཞིན་དུ་ཡོངས་སུ་སྦྱོང་བ་ཡིན་ནོ། །གསུམ་པ་ནི།
ཐོས་པས་མི་ངོམས་ཉིད་དང་ནི། །ཟང་ཟིང་མེད་པར་ཆོས་
སྦྱིན་དང༌། །སངས་རྒྱས་ཞིང་ཀུན་སྦྱོང་བ་དང༌། །འཁོར་བས་ཡོངས་
སུ་མི་སྐྱོ་དང༌། །ངོ་ཚ་ཁྲེལ་ཡོད་ཅེས་བྱ་བ། །རློམ་མེད་བདག་ཉིད་
དེ་རྣམ་ལྔ། །ཞེས་གསུངས། དམ་ཆོས་མང་དུ་ཐོས་པས་མི་ངོམས་
པ་དང་། ཡོན་འབུལ་བ་སོགས་ཀྱི་ཟང་ཟིང་མེད་པར་གཞན་ལ་དམ་
པའི་ཆོས་རབ་ཏུ་སྟོན་པ་དང་། རང་གི་སངས་རྒྱས་ཀྱི་ཞིང་རྟེན་དང་
བརྟེན་པ་ཀུན་ཏུ་སྦྱོང་བ་དང༌། སེམས་ཅན་གྱི་ལོག་སྒྲུབ་བཟོད་པས་

གཞན་དོན་དུ་འཁོར་བར་གནས་ཀྱང་ཡོངས་སུ་མི་སྐྱོ་བ་དང་། རང་
གཞན་ལ་ལྟོས་ནས་ཉེས་སྤྱོད་ལ་འཛེམ་པ་ངོ་ཚ་ཁྲེལ་ཡོད་ཅེས་བྱ་བ་སྟེ་
བདེན་པར་རློམ་པ་མེད་པའམ་དེ་དག་གིས་སེམས་ཁེངས་པའི་རློམ་པ་
མེད་པའི་བདག་ཉིད་ཀྱི་ཆོས་རྣམ་པ་ལྔས་ས་གསུམ་པ་ཡོངས་སུ་སྦྱོང་
བ་ཡིན་ནོ། །བཞི་པ་ནི།
ནགས་གནས་འདོད་ཆུང་ཆོག་ཤེས་དང༌། །སྦྱངས་པ་ཡང་
དག་སྡོམ་བརྟན་དང༌། །བསླབ་པ་ཡོངས་སུ་མི་གཏོང་དང༌། །འདོད་
པ་རྣམས་ལ་སྨོད་པ་དང་། །མྱ་ངན་འདས་དང་བདོག་ཀུན་གཏོང་། །མི་
ཞུམ་པ་དང་ལྟ་བ་མེད། །ཅེས་གསུངས། ནགས་གནས་ཏེ་ཐུན་མོང་
དང་ཐུན་མོང་མིན་པའི་དབེན་པར་གནས་པ་དང་། རྙེད་པ་མ་ཐོབ་
པ་ལ་ཐོབ་འདོད་མེད་པ་འདོད་པ་ཆུང་བ་དང༌། རྙེད་པ་ཐོབ་པ་ལ་ལྷག་
པར་དོན་དུ་གཉེར་བ་མེད་པ་ཆོག་ཤེས་པ་དང་། སྦྱངས་པའི་ཡོན་ཏན་
བཅུ་གཉིས་ཀྱི་ཡི་དམ་བརྟན་པ་དང༌། བསླབ་པའི་སྡོམ་པ་བླངས་པ་
སྲོག་གི་ཕྱིར་ཡང་ཡོངས་སུ་མི་གཏོང་བ་དང༌། འདོད་པའི་ཡོན་ཏན་
རྣམས་ལ་ཉེས་དམིགས་སུ་ལྟ་བས་སྨོད་པ་དང་། བློ་དང་འཚམ་པར་
གདུལ་བྱ་རྣམས་མྱ་ངན་ལས་འདས་པ་ལ་འགོད་པ་དང་། ཕྱི་ནང་གི་
བདོག་པ་ཐམས་ཅད་ཡོངས་སུ་གཏོང་བ་དང་། དགེ་བ་སྒྲུབ་པ་ལ་སེམས་

མི་ཞུམ་པ་དང་། དངོས་པོ་ཐམས་ཅད་ལ་བདེན་པར་ལྟ་བ་མེད་པ་ཞེས་
བྱ་བའི་ཆོས་བཅུས་ས་བཞི་པ་ཡོངས་སུ་སྦྱོང་བ་ཡིན་ནོ། །ལྔ་པ་ནི།
འདྲིས་དང་ཁྱིམ་ལ་འཁྲེན་པ་དང༌། །འདུ་འཛིར་གྱུར་པའི་
གནས་དང་ནི། །བདག་བསྟོད་གཞན་ལ་བརྙས་པ་དང༌། །མི་དགེའི་
ལས་ཀྱི་ལམ་བཅུ་དང་། །རློམ་པས་ཁེངས་དང་ཕྱིན་ཅི་ལོག །བློ་ངན་
དང་ནི་ཉོན་མོངས་བཟོད། །བཅུ་པོ་འདི་ནི་རྣམ་སྤངས་ན། །ས་ལྔ་
པ་ནི་ཡང་དག་ཐོབ། །ཅེས་གསུངས། རྙེད་བཀུར་གྱི་དོན་དུ་སྐྱེ་བོ་
མང་པོ་དང་འདྲིས་བ་ཤེས་བྱེད་པ་དང༌། ཕྲག་དོག་གིས་གཞན་ལ་དད་
པ་ཅན་གྱི་ཁྱིམ་མི་སྟོན་པར་སྦེད་པར་བྱེད་པ་དང༌།ཕྱི་ནང་གི་འདུ་
འཛིར་གྱུར་བའི་གནས་དང༌། གཞན་ལ་བརྙས་པ་སྟེ་སྨོད་པ་དང་། མི་
དགེ་བའི་ལས་ལམ་བཅུ་དང་། ཐོས་པ་ལ་སོགས་པས་རློམ་ཞིང་སེམས་
ཁེངས་པའི་ང་རྒྱལ་དང་། དགེ་མི་དགེའི་བླང་དོར་ལ་ཕྱིན་ཅི་ལོག་ཏུ་
མངོན་པར་ཞེན་པ་དང་། ལོག་ལྟ་ལ་སོགས་པའི་བློ་གྲོས་ངན་པའི་གནས་
ངན་ལེན་ཕྲ་མོ་དང་། ཉོན་མོངས་མངོན་དུ་གྱུར་པ་ལ་དང་དུ་ལེན་པའི་
འཕངས་པ་རྣམ་པ་བཅུས་ས་ལྔ་པ་ཡོངས་སུ་སྦྱོང་བ་ཡིན་ནོ། །དྲུག་པ་ནི།
སྦྱིན་དང་ཚུལ་ཁྲིམས་བཟོད་བརྩོན་འགྲུས། །བསམ་གཏན་

ཤེས་རབ་རབ་རྫོགས་པས། །སློབ་མ་དང་ནི་བསེ་རུ་ལ། །དགའ་དང་
སྐྲག་པའི་སེམས་སྤངས་པ། །བསླངས་ན་མི་ཞུམ་བདོག་པ་ཀུན། །བཏང་
། །དབུལ་ཡང་སློང་བ་མི་སྤོང་བས། །ས་
ནི་དྲུག་པ་ཡང་དག་འཐོབ། །ཅེས་གསུངས། སྦྱིན་པ་དང་། ཚུལ་
ཁྲིམས་དང༌། བཟོད་པ་དང་། བརྩོན་འགྲུས་དང་། བསམ་གཏན་
དང་། ཤེས་རབ་ཀྱི་ཕར་ཕྱིན་རྫོགས་པ་སྟེ་ལྷག་པར་ཐོབ་པ་དྲུག་དང༌།
གཏོང་བ་ཆུང་འབྲིང་ཆེ་གསུམ་གྱི་རང་བཞིན་སྦྱིན་པའི་ཕར་ཕྱིན་རྫོགས་
པས་སློབ་མ་ཉན་ཐོས་ཀྱི་བྱང་ཆུབ་ལ་ཐོབ་འདོད་ཀྱི་དགའ་བ་སྤོང་བ་
དང། རང་དོན་ཡིད་བྱེད་སྤོང་བའི་ཚུལ་ཁྲིམས་རྫོགས་པས་བསེ་རུ་
རང་རྒྱལ་གྱི་བྱང་ཆུབ་ལ་ཐོབ་འདོད་ཀྱི་དགའ་བ་སྤོང་བ་དང༌། སྟོང་
ཉིད་ལ་མི་སྐྲག་བཟོད་པ་རྫོགས་པས་བདེན་གྲུབ་ཀྱི་ངོ་བོ་ཉིད་མེད་པ་ལ་
སྐྲག་པའི་སེམས་སྤོང་བ་དང༌། གཏོང་བ་ལ་སྤྲོ་བའི་བརྩོན་འགྲུས་རྫོགས་
པས་སློང་བ་པོས་བསླངས་ན་མི་ཞུམ་སྟེ་ཞུམ་པའི་སེམས་སྤོང་བ་དང༌།
གཏོང་བ་ལ་ཡིད་རྩེ་གཅིག་པའི་བསམ་གཏན་རྫོགས་པས་བདོག་པ་ཀུན་
བཏང་ཡང་མི་དགའ་བ་མེད་པ་སྟེ་སྤོང་བ་དང་། སྦྱིན་པའི་ཕན་ཡོན་
རྟོགས་པའི་ཤེས་རབ་རྫོགས་པས་དབུལ་ཡང་སློང་བ་པོ་མི་སྤོང་བ་སྟེ་
ཡལ་བར་འདོར་བའི་སེམས་སྤོང་བ་དྲུག་དང་ཆོས་བཅུ་གཉིས་ཀྱིས་ས་

དྲུག་པ་ཡང་དག་པར་འཐོབ་པ་སྟེ་རྫོགས་པ་ཡིན་ནོ། །འདི་ནི་གསེར་
ཕྲེང་ལྟར་ཡིན་ལ། རྣམ་བཤད་ལྟར་ན་བསམ་གཏན་དང་ཚུལ་ཁྲིམས་
ཀྱིས་དང་པོ་གཉིས་དང་། སྦྱིན་པ་དང་བརྩོན་འགྲུས་ཀྱིས་བཞི་པ་དང་
ལྔ་པ་སྤངས་པའམ། ཕྱིན་དྲུག་བྱང་ཆུབ་སེམས་ཀྱིས་ཟིན་པས་ཉེས་
པ་དང་པོ་གསུམ་དང༌།སྦྱིན་པ་རྫོགས་པས་ཐ་མ་གསུམ་སྤངས་པར་
བཤད་དོ། །བདུན་པ་ལ་གཉིས། སྤང་བྱ་ཉི་ཤུ་སྤོང་བ་དང་། གཉེན་
པོ་ཉི་ཤུ་བསྟེན་པའོ། །དང་པོ་ནི།
བདག་དང་སེམས་ཅན་འཛིན་པ་དང༌། །སྲོག་དང་གང་ཟག་
ཆད་རྟག་དང༌། །མཚན་མ་རྒྱུ་དང་ཕུང་པོ་དང༌། །ཁམས་དང་སྐྱེ་
མཆེད་དག་དང་ནི། །ཁམས་གསུམ་པོ་ལ་གནས་དང་ཆགས། །སེམས་
ནི་ཀུན་ཏུ་ཞུམ་པ་དང༌། །དཀོན་མཆོག་གསུམ་དང་ཚུལ་ཁྲིམས་ལ།།
དེར་ལྟ་བ་ཡི་མངོན་ཞེན་དང༌། །སྟོང་པ་ཉིད་ལ་རྩོད་པ་དང༌། །དེ་
དང་འགལ་བའི་ཉེས་པ་ནི། །ཉི་ཤུ་གང་ལ་རྣམ་ཆད་པ། །དེ་ཡིས་
ས་ནི་བདུན་པ་འཐོབ། །ཅེས་གསུངས། བདག་ཏུ་འཛིན་པ་དང། སེམས་
ཅན་གྱི་མཚན་མའམ་རིས་སོ་སོར་བདེན་པར་འཛིན་པ་དང་། ཁམས་
གསུམ་དུ་གནས་པར་བྱེད་པའི་སྲོག་ལ་མཆོག་ཏུ་འཛིན་པ་དང་། ལས་
གསོག་པ་པོའི་གང་ཟག་ཆ་མེད་པའི་གཅིག་ཏུ་འཛིན་པ་དང་། སེམས་

ཅན་ཚེ་འཕོས་ནས་ཆད་པར་འཛིན་པ་དང༌། བདེན་གྲུབ་ཀྱི་རྟག་པར་
འཛིན་པ་དང༌། འཁོར་འདས་ལ་དོན་དམ་པར་བླང་དོར་གྱི་མཚན་
མར་འཛིན་པ་དང༌། རྒྱུ་རིགས་ཐ་དད་པས་མཐར་ཐུག་ཐེག་པ་གསུམ་
དུ་འཛིན་པ་དང་། ཕུང་པོ་ལྔ་ལ་དོན་དམ་པར་སྐྱེ་བར་འཛིན་པ་དང་།
ཁམས་བཅོ་བརྒྱད་ལ་དོན་དམ་པར་རྒྱུ་འབྲས་སུ་འཛིན་པ་དང༌། སྐྱེ་
མཆེད་བཅུ་གཉིས་ལ་དོན་དམ་པར་ཕྱི་ནང་དུ་འཛིན་པ་དང་།ཁམས་
གསུམ་བདེན་པར་གནས་པར་འཛིན་པ་དང་། ཁམས་གསུམ་ལ་བླང་
དོར་སྒོ་ནས་ཆགས་པའི་འཛིན་པ་དང༌། རྣམ་མཁྱེན་ཐོབ་མི་ནུས་ཞེས་
སེམས་ཞུམ་པའི་འཛིན་པ་དང་། སངས་རྒྱས་ལ་བདེན་པར་ལྟ་བ་དང༌།
ཆོས་ལ་བདེན་པར་ལྟ་བ་དང་། དགེ་འདུན་ལ་བདེན་པར་ལྟ་བ་དང་།
ཚུལ་ཁྲིམས་ལ་བདེན་པར་ལྟ་བ་དང༌། སྟོང་པ་ཉིད་ལ་ཕྱིན་ཅི་ལོག་
ཏུརྩོད་པ་དང་། སྟོང་པ་ཉིད་ཀྱི་མཚན་ཉིད་དང་འགལ་བ་ལུས་ལ་དབང་བསྒྱུར་
མི་ནུས་པར་འཛིན་པའི་ཉེས་པ་སྟེ། སྤང་བྱ་ཉི་ཤུ་གང་ལ་རྣམ་ཆད་པ་སྟེ་སྤངས་
པ་དེ་ཡིས་ས་བདུན་པ་འཐོབ་པ་སྟེ་རྫོགས་པ་ཡིན་ནོ། །གཉིས་པ་ནི།
རྣམ་ཐར་སྒོ་གསུམ་ཤེས་པ་དང༌། །འཁོར་གསུམ་རྣམ་པར་
དག་ཉིད་དང༌། །སྙིང་རྗེ་དང་ནི་རློམ་མེད་དང༌། །ཆོས་མཉམ་ཉིད་
དང་ཚུལ་གཅིག་ཤེས། །མི་སྐྱེ་བ་དང་བཟོད་ཤེས་དང༌། །ཆོས་རྣམས་

རྣམ་པ་གཅིག་ཏུ་སྟོན། །རྟོག་པ་ཀུན་ཏུ་འཇོམས་པ་དང༌། །འདུ་ཤེས་
ལྟ་དང་ཉོན་མོངས་སྤོང་། །ཞི་གནས་ངེས་པར་སེམས་པ་དང༌། །ལྷག་
མཐོང་ལ་ནི་མཁས་པ་དང༌།།སེམས་དུལ་བ་དང་ཐམས་ཅད་ལ།།
ཐོགས་པ་མེད་པའི་ཡེ་ཤེས་དང༌། །ཆགས་པའི་ས་མིན་གར་འདོད་
པར། །ཞིང་གཞན་དུ་ནི་མཉམ་འགྲོ་དང༌། །ཀུན་ཏུ་བདག་གི་ངོ་བོ་
ནི༑ ༑སྟོན་པ་ཉིད་དང་ཉི་ཤུ་འོ། །ཞེས་གསུངས། ཆོས་རྣམས་ཀྱི་
ངོ་བོ་བདེན་པས་སྟོང་པར་རྟོགས་པའི་སྟོང་ཉིད་ཀྱི་རྣམ་ཐར་དང་། རྒྱུ་
བདེན་པས་སྟོང་པར་རྟོགས་པའི་མཚན་མེད་ཀྱི་རྣམ་ཐར་དང་། འབྲས་
བུ་བདེན་པས་སྟོང་པར་རྟོགས་པའི་སྨོན་མེད་ཀྱི་རྣམ་ཐར་དང་། དགེ་
བའི་ལས་ལམ་བཅུའི་འཁོར་གསུམ་བདེན་པར་མི་དམིགས་པར་རྟོགས་
པ་དང་། ཚེ་རབས་དུ་མར་སྡུག་བསྔལ་གྱིས་གདུངས་བའི་སྐྱེ་བོ་ཐམས་
ཅད་ལ་དམིགས་པའི་སྙིང་བརྩེ་བ་དང་། ཆོས་རྣམས་ལ་བདེན་པར
ཞེན་པའི་རློམ་པ་མེད་པ་དང་། འཁོར་འདས་བདེན་སྟོང་མཉམ་པ་
ཉིད་དུ་རྟོགས་པ་དང་། ཐེག་པ་ཐམས་ཅད་མཐར་ཐུག་ཐེག་པ་ཆེན་
པོའི་ཚུལ་གཅིག་ཏུ་རྟོགས་པ་དང༌། མིང་གཟུགས་དོན་དམ་པར་མི་
སྐྱེ་བར་རྟོགས་པ་དང་། ཁམས་ཀྱི་རང་བཞིན་བདེན་པའི་སྤྲོས་བྲལ་
ལ་མི་སྐྲག་པའི་བཟོད་པ་ཤེས་པ་དང༌། དོན་དམ་པར་གཟུང་འཛིན་

གཉིས་སུ་མེད་པར་སྟོན་པ་དང་། བདེན་པར་ཞེན་པའི་རྟོག་པ་ཀུན་
ཏུ་འཇོམས་པ་དང༌། གཙང་བདེ་སོགས་སུ་མཚན་མར་འཛིན་པའི་
འདུ་ཤེས་དང་ལྟ་ངན་དང་ཉོན་མོངས་རྣམས་སྤོང་བ་དང་། རྣམ་མཁྱེན་
ལ་སེམས་རྩེ་གཅིག་པའི་ཞི་གནས་སྒོམ་པ་དང༌། སངས་རྒྱས་ཀྱི་
བདེན་སྟོང་སྒྱུ་མ་ལྟ་བུར་རྟོགས་པའི་ལྷག་མཐོང་ལ་མཁས་པར་བྱེད་
པ་དང་། ཆོས་ཐམས་ཅད་བདེན་པར་མེད་པར་བསྒོམ་པས་སེམས་
འདུལ་བ་དང་། བདེན་གཉིས་ཀྱི་སྒོ་ནས་ཆོས་ཐམས་ཅད་ལ་ཐོགས་
པ་མེད་པའི་ཡེ་ཤེས་དང་ལྡན་པ་དང༌། ཆོས་གང་ཡང་བདེན་པར་ཞེན་
བྱའི་གནས་མིན་པར་རྟོགས་པ་དང༌། ཆོས་རབ་ཏུ་རྣམ་པར་འབྱེད་
པའི་དོན་དུ་རང་གིར་འདོད་པའི་སངས་རྒྱས་ཀྱི་ཞིང་ཁམས་གཞན་
ཐམས་ཅད་དུ་དུས་མཉམ་དུ་འགྲོ་བ་དང༌། འཁོར་གྱི་དཀྱིལ་འཁོར་
ཀུན་ཏུ་བདག་གི་ལུས་རབ་ཏུ་སྟོན་པ་ཞེས་བྱ་བ་སྟེ། སྔར་བཤད་པའི་
སྤང་བྱ་ཉི་ཤུ་དང་གོ་རིམ་བཞིན་དུ་སྦྱར་བའི་གཉེན་པོ་ཉི་ཤུ་པོ་འདིས་
ཀྱང་ས་བདུན་པ་ཡོངས་སུ་སྦྱོང་བ་ཡིན་ནོ། །བརྒྱད་པ་ནི།
སེམས་ཅན་ཀུན་ཡིད་ཤེས་པ་དང༌། །མངོན་པར་ཤེས་པས་
བརྩེ་བ་དང་། །སངས་རྒྱས་ཞིང་བཟང་སྒྲུབ་པ་དང༌། །ཡོངས་སུ་བརྟག་
ཕྱིར་སངས་རྒྱས་བསྟེན། །དབང་པོ་ཤེས་དང་རྒྱལ་བ་ཡི། །ཞིང་སྦྱོང་

སྒྱུ་མ་ལྟར་གནས་དང༌། །བསམས་བཞིན་སྲིད་པ་ལེན་པ་དང་། །ལས་
ནི་རྣམ་པ་འདི་བརྒྱད་བཤད། །ཅེས་གསུངས། སེམས་གཅིག་གིས་
སེམས་ཅན་ཀུན་གྱི་སེམས་ཀྱི་སྤྱོད་པ་ཇི་ལྟ་བ་བཞིན་ཤེས་པ་དང་།
སངས་རྒྱས་ཀྱི་ཞིང་ཁམས་རྣམས་སུ་རྫུ་འཕྲུལ་གྱི་མངོན་པར་ཤེས་པས་
རྩེ་བ་དང་། རང་གི་སངས་རྒྱས་ཀྱི་ཞིང་རྟེན་སྣོད་བཟང་པོར་སྒྲུབ་པ་
དང༌། ཆོས་ཡོངས་སུ་བརྟག་པའི་ཕྱིར་སངས་རྒྱས་བསྟེན་པ་དང་།
སྟོབས་བཅུ་རྗེས་མཐུན་པ་ལ་གནས་པས་སེམས་ཅན་གྱི་དབང་པོ་མཆོག་
དམན་རྫོགས་པར་ཤེས་པ་དང་། རང་གང་དུ་འཚང་རྒྱ་བའི་ཞིང་བརྟེན་
པ་བཅུད་སྦྱོང་བ་དང་། མཉམ་རྗེས་ཐམས་ཅད་དུ་སྒྱུ་མ་ལྟ་བུར་གནས་
པ་དང་། སྙིང་རྗེ་དང་སྨོན་ལམ་གྱི་དབང་གིས་བསམ་བཞིན་དུ་སྲིད་
པར་སྐྱེ་བ་ལེན་པ་སྟེ། ཆོས་རྣམ་པ་འདི་ལྟ་བུ་བརྒྱད་ཀྱིས་ས་བརྒྱད་
པ་ཡོངས་སུ་སྦྱོང་བར་བཤད་དོ། །དགུ་པ་ནི།
སྨོན་ལམ་དག་ནི་མཐའ་ཡས་དང༌། །ལྷ་ལ་སོགས་པའི་སྐད་
ཤེས་དང༌། །སྤོབས་པ་ཆུ་བོ་ལྟ་བུ་དང༌། །མངལ་དུ་འཇུག་པ་མཆོག་
དང་ནི། །རིགས་དང་རུས་དང་ཆོ་འབྲང་དང༌། །འཁོར་དང་སྐྱེ་བ་
དག་དང་ནི། །ངེས་འབྱུང་བྱང་ཆུབ་ཤིང་རྣམས་དང༌། །ཡོན་ཏན་
ཕུན་སུམ་ཚོགས་པ་ཡིན། །ཞེས་གསུངས། ཇི་ལྟར་སྨོན་པ་ལྟར་འགྲུབ་

པའི་སྨོན་ལམ་ཕུན་སུམ་ཚོགས་པ་དང༌། ངེས་ཚིག་སོ་སོ་ཡང་དག་
པར་རིག་པས་ལྷ་ལ་སོགས་པ་སེམས་ཅན་ཐམས་ཅད་ཀྱི་སྐད་ཤེས་པ་
ཕུན་སུམ་ཚོགས་པ་དང༌། སྤོབས་པ་སོ་སོ་ཡང་དག་པར་རིག་པ་ཐོབ་
པས་ཆུ་བོའི་རྒྱུན་ལྟར་མི་ཟད་པའི་སྤོབས་པ་ཕུན་སུམ་ཚོགས་པ་དང༌།
ཡུམ་སྒྱུ་འཕྲུལ་མ་ལྟ་བུ་བུད་མེད་མཆོག་གི་མངལ་དུ་འཇུག་པ་ཕུན་སུམ་
ཚོགས་པ་དང༌། རྒྱལ་རིགས་སོགས་སུ་སྐྱེ་བའི་རིགས་ཕུན་སུམ་ཚོགས་
པ་དང་། ཉི་མའི་གཉེན་པ་དང་བུ་རམ་ཤིང་པ་ལྟ་བུའི་རུས་ཕུན་སུམ་
ཚོགས་པ་དང༌། མ་ལ་སོགས་པའི་བདུན་བརྒྱུད་ཚུན་ཆད་དུ་ལེགས་
པར་འབྲེལ་བའི་ཆོ་འབྲང་སྟེ་གཉེན་ཕུན་སུམ་ཚོགས་པ་དང་། རང་
གིས་བྱང་ཆུབ་ལ་བཀོད་པའི་བྱང་སེམས་ཀྱི་འཁོར་ཕུན་སུམ་ཚོགས་
པ་དང་། ཚངས་དབང་འཇིག་རྟེན་སྐྱོང་བས་མངོན་པར་བསྟོད་ནས་
སྐྱེ་ལ་སྐྱེས་མ་ཐག་ཏུ་ཞིང་ཁམས་སྣང་བས་བཀང་ཞིང་ས་ཆེན་རྣམ་པ་
དྲུག་ཏུ་གཡོ་བར་བྱེད་པ་སྐྱེ་བ་ཕུན་སུམ་ཚོགས་པ་དང༌། སངས་རྒྱས་
དང་གནས་གཙང་མའི་ལྷའི་བུ་ལ་སོགས་པས་བསྐུལ་ཏེ་ཁྱིམ་ནས་མངོན་
པར་འབྱུང་བའི་ངེས་འབྱུང་ཕུན་སུམ་ཚོགས་པ་དང༌། ཡིད་བཞིན་
གྱི་ནོར་བུ་དང་འདྲ་བའི་བྱང་ཆུབ་ཀྱི་ཤིང་ཨ་ཤང་ཐ་དད་ཀླུ་ཤིང་ལྟ་བུ་
འགྲུབ་བྱེད་ཀྱི་རྒྱུ་ཕུན་སུམ་ཚོགས་པ་དང༌། སངས་རྒྱས་དང་སངས་རྒྱས་

ཀྱི་ཡོན་ཏན་ཐམས་ཅད་རྫོགས་པར་བྱེད་པའི་རྒྱུ་ཕུན་སུམ་ཚོགས་པ་སྟེ། ཆོས་
བཅུ་གཉིས་ཀྱིས་ས་དགུ་པ་ཡོངས་སུ་སྦྱོང་བ་ཡིན་ནོ། །གཉིས་པ་ནི།
ས་དགུ་འདས་ནས་ཡེ་ཤེས་ནི། །གང་གིས་སངས་རྒྱས་སར་
གནས་པ། །དེ་ནི་བྱང་ཆུབ་སེམས་དཔའི་ས། །བཅུ་པ་ཡིན་པར་ཤེས་
པར་བྱ། །ཞེས་གསུངས། ཐེག་པ་གསུམ་གའི་སྦྱོར་ལམ་རིགས་ཀྱི་
ས་དང༌། རྒྱུན་ཞུགས་ཞུགས་པའི་ལམ་ནི་བརྒྱད་པའི་ས་དང་། རྒྱུན་
ཞུགས་ཀྱི་ལམ་ནི་མཐོང་བའི་ས་དང་། ཕྱིར་འོང་ཙམ་པོ་བའི་ལམ་
ནི་སྲབས་པའི་ས་དང་། ཕྱིར་མི་འོང་ཙམ་པོ་བའི་ལམ་ནི་འདོད་ཆགས་
དང་བྲལ་བའི་ས་དང་། ཉན་ཐོས་དགྲ་བཅོམ་པའི་ལམ་ནི་བྱས་པ་རྟོགས་
པའི་ས་དང༌། རིམ་གྱིས་པའི་ཞུགས་པ་ཕྱི་མ་གསུམ་གྱི་ལམ་ནི་ཉན་
ཐོས་ཀྱི་ས་དང་། རང་རྒྱལ་འཕགས་ལམ་ནི་རང་སངས་རྒྱས་ཀྱི་ས་
དང་། སྔར་བཤད་པའི་བྱང་སེམས་ས་དགུ་ནི་བྱང་ཆུབ་སེམས་དཔའི་
ས་སྟེ་དགུ་ལས་ཤེས་མཐོང་དང་གནས་ནས་དབང་བཞི་པའི་རྟེན་གྱི་ཡེ་
ཤེས་གང་གིས་མདོ་ལས་སངས་རྒྱས་ཀྱི་སར་གནས་པར་བཤད་པའི་
ཡེ་ཤེས་དེ་ནི་བྱང་ཆུབ་སེམས་དཔའི་ས་བཅུ་པ་ཡིན་པར་ཤེས་པར་བྱའོ།།
གི་བྱང་ཆུབ་མ་ཐོབ་པར་དུ་གཞན་དུ་མི་ལྡོག་པ་ནས་བཟུང་དགོས་པས་

དེ་ལྟར་བྱས་ན། དབང་པོ་རྣོ་རྟུལ་སོགས་ཀྱི་ཁྱད་པར་གྱིས་རིགས་ཀྱི་
ས་ལ་ཚོགས་ལམ་ཀྱང་ཡོད་པ་དང་སྦྱོར་ལམ་འགའ་ཞིག་ཀྱང་དེར་མི་
འཇོག་པ་ལྟ་བུར་བཤད་དོ། །གཉིས་པ་ནི།
མཐོང་དང་གོམས་པའི་ལམ་དག་ལ། །གཟུང་དང་འཛིན་པའི་
རྣམ་རྟོག་རྣམས། །ཉེ་བར་ཞི་བར་བྱ་བའི་ཕྱིར། །གཉེན་པོ་རྣམ་པ་
བརྒྱད་ཅེས་བྱ། །ཞེས་གསུངས། ཐེག་ཆེན་གྱི་མཐོང་བ་དང་གོམས་
པའི་ལམ་དག་ལ་སྤང་བྱ་གཟུང་བ་དང་འཛིན་པའི་རྣམ་པར་རྟོག་པ་
བརྒྱད་པོ་རྣམས་ཉེ་བར་ཞི་བར་བྱ་བའི་གྲངས་ཀྱིས་བརྒྱད་ཡོད་པའི་ཕྱིར་
གཉེན་པོའི་ཚོགས་སྒྲུབ་བརྒྱད་ཡོད་ཅེས་བྱའོ། །བཞི་པ་ནི།
ཆེད་དུ་བྱ་དང་མཉམ་ཉིད་དང༌། །སེམས་ཅན་དོན་དང་འབད་
མེད་དང༌། །མཐའ་ལས་འདས་པར་ངེས་འབྱུང་དང༌། །ཐོབ་པའི་
མཚན་ཉིད་ངེས་འབྱུང་དང༌། །རྣམ་པ་ཐམས་ཅད་མཁྱེན་ཉིད་དང༌།།
ལམ་གྱི་ཡུལ་ཅན་ངེས་འབྱུང་སྟེ། །རྣམ་པ་བརྒྱད་ཀྱི་བདག་ཉིད་འདི།།
ངེས་འབྱུང་བསྒྲུབ་པ་ཡིན་ཤེས་བྱ། །ཞེས་གསུངས། གོང་དུ་བཤད་
པའི་ཆེད་དུ་བྱ་བ་ཆེན་པོ་གསུམ་དང་། ཆོས་ཐམས་ཅད་བདེན་སྟོང་
མཉམ་པ་ཉིད་དུ་རྟོགས་པའི་ཡེ་ཤེས་མཐར་ཐུག་དང་། སྙིང་རྗེས་སེམས་
ཅན་གྱི་དོན་མཐའ་ཡས་པར་བྱེད་པ་དང་། འབད་རྩོལ་མེད་པར་གཞན་

དོན་གྱི་བྱ་བ་ཐམས་ཅད་ལྷུན་གྱིས་གྲུབ་པ་དང༌། སྲིད་ཞིའི་མཐའ་ལས་
འདས་པའི་མི་གནས་པའི་མྱང་འདས་དང་། ཐེག་པ་གསུམ་གྱི་སྤངས་
རྟོགས་ཀྱི་རིགས་ཐམས་ཅད་འཐོབ་པ་དང་། སྔར་བཤད་པའི་རྣམ་
པ་ཐམས་ཅད་མཁྱེན་པ་ཉིད་དང༌། རྣམ་མཁྱེན་གྱི་རྒྱུའི་ལམ་ཁྱད་པར་
དུ་གྱུར་བ་བར་ཆད་མེད་པའི་རྩེ་སྦྱོར་ཏེ་བརྒྱད་ཀྱི་ཡུལ་ཅན་ནམ་ངེས་
པར་འབྱུང་ས་དེ་དག་ཏུ་གདོན་མི་ཟ་བར་ངེས་པར་འབྱིན་བྱེད་དེ་གྲངས་
རྣམ་པ་བརྒྱད་ཀྱི་བདག་ཉིད་འདི་ངེས་འབྱུང་སྒྲུབ་པ་ཡིན་པར་ཤེས་པར་
བྱའོ། །ངེས་པར་འབྱུང་ས་དང་པོ་བདུན་ནི་སངས་རྒྱས་དང་ཐ་མ་ནི་
རྒྱུན་མཐའ་ཁོ་ནར་ཡོད་ལ། ངེས་འབྱུང་སྒྲུབ་པ་ནི་ས་བཅུ་པའི་ཁྱད་
པར་གྱི་ལམ་ནས་ཡོད་པར་གསེར་ཕྲེང་ལས་གསུངས་ཤིང་རྟོགས་དཀའི་
སྣང་བ་ཡང་དེ་དང་འདྲའོ། །རྣམ་བཤར་ལྟར་ན་ངེས་འབྱུང་སྒྲུབ་པ་
དང་ངེས་པར་འབྱུང་ས་ཐ་མ་ནི་ས་བརྒྱད་པ་ནས་ཡོད་པར་བཤད་དོ།།
སྐབས་དང་པོ་འདིར་རྗེ་ཡབ་སྲས་གསུམ་གྱི་བཤད་ཚུལ་མི་འདྲ་བ་རྣམས་
ཅུང་ཟད་བརྗོད་ན། གསེར་ཕྲེང་དང་རྣམ་བཤད་ཀྱི་བཤད་ཚུལ་རགས་
པ་ཙམ་བཤད་ཟིན་པ་ལྟར་ཡིན་ལ། རྟོགས་དཀའི་སྣང་བ་ལྟར་ན། ལམ་
ཤེར་ཕྱིན་དང་འབྲས་བུ་ཤེར་ཕྱིན་མི་འགལ་ཞིང་། སངས་རྒྱས་ཀྱི་
སའི་ཇི་ལྟ་བ་མཁྱེན་པའི་ཡེ་ཤེས་དང་ཇི་སྙེད་པ་མཁྱེན་པའི་ཡེ་ཤེས་རེ་

རེ་ནས་རྣམ་མཁྱེན་མ་ཡིན་པ་དང༌། རྣམ་མཁྱེན་གྱིས་ཇི་ལྟ་བ་མཁྱེན་
ཀྱང་ཇི་ལྟ་བ་མཁྱེན་པའི་ཡེ་ཤེས་མ་ཡིན་ཞེས་པ་དང༌། བྱང་འཕགས་
ཀྱི་རྒྱུད་ཀྱི་གང་ཟག་གི་བདག་མེད་རྟོགས་པའི་མཁྱེན་པ་ནི་གཞི་ཤེས་
ཡིན་གྱི་ལམ་ཤེས་མ་ཡིན་པ་དང༌། ཆོས་ཀྱི་བདག་མེད་མངོན་སུམ་
དུ་རྟོགས་པའི་ཤེས་རབ་ཀྱིས་དངོས་སུ་ཟིན་པའི་སྒོ་ནས་གང་ཟག་གི་
བདག་མེད་མངོན་སུམ་དུ་རྟོགས་པའི་ཡེ་ཤེས་ཀྱི་མཚན་ཉིད་ཇི་ལྟ་བ་
བཞིན་དུ་མྱོང་བའི་ཡེ་ཤེས་ནི་ཉན་ཐོས་ཀྱི་ལམ་ཤེས་པའི་ལམ་ཤེས་ཡིན་
གྱི་གཞི་ཤེས་མ་ཡིན་པས་ལམ་ཤེས་དང་གཞི་ཤེས་ནི་འགལ་བ་ཡིན་ཞེས་
བཤད་པ་དང༌། །སངས་རྒྱས་ཀྱི་ས་ན་སེམས་བསྐྱེད་མེད་པ་དང་། ལམ་
མ་ཞུགས་ན་སྨོན་སེམས་ཡོད་པ་དང་། སྨོན་སེམས་དང་འཇུག་སེམས་
ནི་མི་འགལ་བར་བཤད་པ་དང༌། མྱུ་གུ་བདེན་མེད་ཀུན་རྫོབ་དང་མྱུ་
གུའི་བདེན་མེད་དོན་དམ་ཡིན་ཞེས་པ་དང༌། བྱང་སེམས་ལ་རྒྱུན་ཞུགས་
ཕྱིར་འོང་ཕྱིར་མི་འོང་མཚན་ཉིད་པ་ཡོད་ལ། དེ་ལ་རང་སངས་རྒྱས་
མཚན་ཉིད་པ་མེད་ཅིང་། རང་སངས་རྒྱས་ཡིན་ན་དགྲ་བཅོམ་པ་ཡིན་
པས་ཁྱབ་ཅེས་པ་དང་། འདིར་བསྟན་ཐེག་ཆེན་སྦྱོར་ལམ་དྲོད་སོགས་
བཞི་རིམ་བཞིན་གཟུང་འཛིན་རྣམ་རྟོག་བཞི་ཡིན་པ་དང༌། ཆེད་དུ་
བྱ་བ་ཆེན་པོ་གསུམ་ཐེག་ཆེན་ཚོགས་ལམ་ནས་སངས་རྒྱས་ཀྱི་སའི་བར་

དུ་ཡོད་པ་དང་། དེ་དག་ལ་ལུང་རིགས་ཀྱི་སྒྲུབ་བྱེད་དང་སྐྱོན་སྤོང་
མཛད་པ་རྣམས་ཞིབ་ཏུ་ཤེས་ན་རྣམ་དཔྱོད་སྤེལ་བའི་རྐྱེན་དུ་འགྱུར་རོ།།
སྐབས་དང་པོའི་ཚིག་དོན་བཤད་ཟིན་ཏོ།། །།
༈ གཉིས་པ་ལམ་ཤེས་རྒྱས་པར་བཤད་པ་ལ་གཉིས། ལམ་
གྱི་ཡན་ལག་དང་། ཡན་ལག་ཅན་གྱི་ལམ་མོ། །དང་པོ་ལ་གཉིས། ལམ་
ཤེས་ཀྱི་རྟེན་དང་། བརྟེན་པ་ལམ་ཤེས་ཀྱི་ཁྱད་པར་རོ། །དང་པོ་ནི།
ལྷ་རྣམས་རུང་བར་བྱ་བའི་ཕྱིར། །འོད་ཀྱིས་མོག་མོག་པོར་
མཛད་དང་། །ཞེས་གསུངས། འདོད་གཟུགས་ཀྱི་ལྷ་རྣམས་ལམ་ཤེས་
སྐྱེ་བའི་རྟེན་དུ་རུང་བར་བྱ་བའི་ཕྱིར་དེ་བཞིན་གཤེགས་པའི་ཚོགས་
གཉིས་ཀྱི་རྣམ་སྨིན་གྱི་འོད་ཀྱིས་དེ་དག་གི་ཟག་བཅས་དགེ་བའི་རྣམ་
སྨིན་གྱི་འོད་མོག་མོག་པོར་ཏེ་གཟི་མེད་པར་མཛད་པ་སྟེ། དེས་མཚོན་
ནས་ལམ་ཤེས་སྐྱེ་བའི་སྣོད་རུང་ལ་ཆགས་སོགས་ཉོན་མོངས་གང་ཤས་
ཆེ་བ་བཅོམ་པ་ཞིག་དགོས་པར་ཤུགས་ཀྱིས་བསྟན་ཅིང་། དེས་ན་རྟེན་
ཆགས་སོགས་ཉོན་མོངས་གང་ཤས་ཆེ་བ་བཅོམ་པ་ནི་ལམ་ཤེས་ཀྱི་ཡན་
ལག་དང་པོ་ཡིན་ནོ། །གཉིས་པ་ལ་གསུམ། སྐྱེ་ཚུལ་དང་། ངོ་བོ་
དང་། བྱེད་ལས་ཀྱི་ཁྱད་པར་རོ། །དང་པོ་ནི། ཡུལ་ངེས་པ་དང་
ཁྱབ་པ་དང་། ཞེས་གསུངས། ལམ་ཤེས་ནི་བྱང་སེམས་ཁོ་ན་ལ་སྐྱེའི་

ཉན་རང་ལ་མི་སྐྱེ་བས་གནས་སྐབས་སྐྱེ་བའི་ཡུལ་སོ་སོར་ངེས་པ་དང༌།
སྐྱེ་བོ་ཐམས་ཅད་འཚང་རྒྱ་བར་འགྱུར་བས་མཐར་ཐུག་རིགས་ཅན་
གསུམ་གས་ལམ་ཤེས་སྒོམ་པ་ཁྱབ་བྱས་སྟེ། འདི་གཉིས་ནི་ཡན་ལག་
གཉིས་པ་དང་གསུམ་པའོ། །གཉིས་པ་ནི། རང་བཞིན་དང་ནི། ཞེས་
གསུངས། ལམ་ཤེས་ཀྱི་རང་བཞིན་ནི་རང་དོན་དུ་ཉོན་མོངས་པ་རྣམ་
པ་ཐམས་ཅད་དུ་ཆེད་དུ་གཉེར་ནས་མི་སྤོང་བ་སྟེ། འདི་ནི་ཡན་ལག་
བཞི་པའོ། །གསུམ་པ་ནི། དེའི་ལས། ཞེས་གསུངས། ལམ་ཤེས་ཀྱི་
བྱེད་ལས་ནི་བར་སྐབས་སུ་ཡང་དག་མཐའ་མངོན་དུ་མི་བྱེད་པར་ཐབས་
ཤེས་ཁྱད་པར་ཅན་གྱིས་སེམས་ཅན་འཁོར་དུ་མ་བསྡུས་པ་སྡུད་པ་ལ་
སོགས་པ་སྟེ། འདི་ནི་ཡན་ལག་ལྔ་པའོ། །ཡན་ལག་ལྔའི་མདོ་སྦྱོར་
ཚུལ་གསེར་ཕྲེང་ལྟར་ན་ཏེ། རྣམ་བཤད་ལས་ལྷག་མེད་པ་སེམས་བསྐྱེད་
པ་ཡོད་པར་གསུངས་པའི་མདོ་ཡུལ་ངེས་དང༌། ཡང་དག་པའི་སྐྱོན་
མེད་ལ་ཞུགས་པ་རྣམས་སེམས་བསྐྱེད་པའི་མཐུ་མེད་པར་གསུངས་པའི་
མདོ་ཁྱབ་པའི་མདོར་མཛད་ཅིང་། མདོ་ཕྱི་མའི་དགོངས་པར། ཁ་
ཅིག་དག་ནི་དྲངས་ཕྱིར་དང་། །གཞན་དག་རྗེས་སུ་བཟུང་བའི་ཕྱིར།།
ཞེས་སོགས་ལྟར་མཐར་ཐུག་ཐེག་པ་གཅིག་ཏུ་བསྟན་པའི་དགོས་པ་སྦྱར་
བ་དང༌། མདོ་ཕྱི་མ་འདི་དབུ་མ་པའི་ལུགས་ལ་དགོངས་པ་ཅན་དུ་

གསུངས་པ་ནི་སྔ་ཕྱི་འགལ་བ་ལྟ་བུར་ཡང་སྣང་བས་ཡི་གེ་ནོར་བར་ཁས་
ལེན་དགོས་སོ། །གཉིས་པ་ལ་གསུམ། ཉན་ཐོས་དང༌། རང་རྒྱལ་
དང་། བྱང་སེམས་ཀྱི་ལམ་མོ། །དང་པོ་ལ་གཉིས། ལམ་གྱི་ངོ་བོ་
དང༌། དེའི་རྒྱུ་ངེས་འབྱེད་ཆ་མཐུན་ནོ། །དང་པོ་ནི།
ལམ་ཤེས་ཉིད་ཀྱི་ཚུལ་ལ་ནི། །འཕགས་པའི་བདེན་པ་བཞི་
དག་གི །རྣམ་པ་མི་དམིགས་སྒོ་ནས་ནི། །ཉན་ཐོས་ལམ་འདི་ཤེས་
པར་བྱ། །ཞེས་གསུངས། ལམ་ཤེས་ཉིད་རྫོགས་པར་སྒོམ་པའི་ཚུལ་
ལ་སྟེ་སྐབས་སུ་འཕགས་པའི་བདེན་པ་བཞི་པོ་དེ་དག་གི་རྣམ་པ་མི་རྟག་
སོགས་བཅུ་དྲུག་པོ་ནི། ཟིན་བྱེད་བདེན་པར་མི་དམིགས་པར་རྟོགས་
པའི་ཤེས་རབ་དང་དེས་མཚོན་པའི་སྦྱོར་བའི་སེམས་བསྐྱེད་དང་མཇུག་
གི་བསྔོ་བ་དང་བཅས་པའི་སྒོ་ནས་སྒོམ་པར་བྱ་ཞིང་ཉན་ཐོས་ཀྱི་ལམ་
འདི་ཇི་ལྟར་སྒོམ་པ་ཡང་ཤེས་པར་བྱའོ། །ཉན་ཐོས་ཀྱི་ལམ་ཤེས་པར་
བྱེད་ཚུལ་དེ་ལྟར་འཐད་དེ། དམིགས་རྣམ་མ་བཅད་པར་ཤེས་པའི་
རབ་དབྱེ་རྟོགས་པར་མི་ནུས་པའི་ཕྱིར། རྟོགས་དཀའི་སྣང་བ་ལྟར་
ན༑ མཉམ་གཞག་ཏུ་གང་ཟག་གི་བདག་མེད་རྟོགས་པའི་ཤེས་རབ་
ཀྱི་ཆོས་ཉིད་མངོན་སུམ་དུ་རྟོགས་པའི་སྟོབས་ཀྱིས་རྗེས་ཐོབ་ཏུ་ཤེས་
རབ་རྒྱུ་མ་ལྟ་བུར་དྲན་པའི་སྒོ་ནས་དེའི་མཚན་ཉིད་ཇི་ལྟ་བ་བཞིན་དུ་

རྟོགས་པའི་ངེས་ཤེས་འདྲེན་ནུས་པ་ནི་ཉན་ཐོས་ཀྱི་ལམ་ཤེས་པར་བྱེད་
ཚུལ་ཡིན་པར་བཤད་དོ། །གཉིས་པ་ནི།
འཕགས་པ་ཉན་ཐོས་ལམ་ལ་ནི། །གཟུགས་ལ་སོགས་པ་སྟོང་
པའི་ཕྱིར། །སྟོང་པ་ཉིད་རྣམས་དབྱེར་མེད་པས། །དྲོ་བ་དེ་དག་མི་
དམིགས་པས། །རྩེ་མོར་གྱུར་པ་དག་ཏུ་འདོད། །དེ་ལ་རྟག་ལ་སོགས་
ཚུལ་གྱིས། །གནས་པ་བཀག་པས་བཟོད་པ་རྣམས། །ས་བཅུ་དག་
ལས་བརྩམས་ནས་ནི། །མི་གནས་རྒྱས་པར་བསྟན་པ་ཡིས། །ཆོས་
ཀྱི་མཆོག་ཏུ་འགྱུར་བཤད་དེ། །ཅི་ཕྱིར་ཞེ་ན་སངས་རྒྱས་ཀྱིས། །མཁྱེན་
ནས་ཆོས་རྣམས་མ་གཟིགས་ཕྱིར། །ཞེས་གསུངས། འཕགས་པ་ཉན་
ཐོས་ཀྱི་ལམ་ཤེས་པའི་རྒྱུ་སྦྱོར་ལམ་ནི། གཟུགས་ལ་སོགས་པ་དོན་
དམ་པར་རང་རང་གིས་སྟོང་པའི་ཕྱིར་དེ་དག་གི་སྟོང་ཉིད་དབྱེར་མེད་
པར་བསྟན་པས་བཤད་པའི་དྲོ་བ་དང༌། གཟུགས་སོགས་དེ་དག་དོན་
དམ་པར་མི་དམིགས་པས་དེ་དག་ལ་མི་གནས་པར་བསྟན་པས་བཤད་
པའི་རྩེ་མོར་གྱུར་པ་དག་ཏུ་འདོད་པ་དང་། གཟུགས་སོགས་དེ་དག་
དོན་དམ་པར་རྟག་པ་དང་མི་རྟག་པ་ལ་སོགས་པའི་ཚུལ་གྱིས་གནས་
པ་བཀག་པར་བསྟན་པས་བཤད་པའི་བཟོད་པ་རྣམས་དང་། རབ་དགའ་
སོགས་ས་བཅུ་དག་ལས་བརྩམས་ནས་དོན་དམ་པར་མི་གནས་པའི་ཚུལ་

རྒྱས་པར་བསྟན་པས་བཤད་པའི་ཆོས་ཀྱི་མཆོག་ཏུ་གྱུར་པ་སྟེ་བཞི་ཡོད་
དོ༑ ༑དོན་དམ་པར་མི་གནས་པ་ཅིའི་ཕྱིར་ཞེ་ན། ཡང་དག་པར་
རྫོགས་པའི་སངས་རྒྱས་ཀྱིས་ཆོས་རྣམས་མངོན་སུམ་དུ་མཁྱེན་ནས་དེ་
དག་བདེན་པར་གནས་པར་མ་གཟིགས་པའི་ཕྱིར་རོ། །འདིར་སྟོང་
ཉིད་རྟོགས་པའི་ལམ་བཤད་པ་ནི་རྣམ་བཤད་ལྟར་ན་ཟིན་བྱེད་དང་།
གསེར་ཕྲེང་ལྟར་ན་གང་ཟག་གི་བདག་མེད་ཀྱི་དབང་དུ་བྱས་པའི་སྟོང་
ཉིད་རྟོགས་པའི་ལམ་ལ་བཤད་པ་དང༌། རྟོགས་དཀའི་སྣང་བ་ལྟར་
ན༑ ཉན་ཐོས་ཀྱི་ལམ་ཤེས་པའི་ལམ་ཤེས་དང་། དེའི་རྒྱུ་ངེས་འབྱེད་
ཆ་མཐུན་གཉིས་ཀ་ལ་ཆོས་ཀྱི་བདག་མེད་ཀྱི་རྣམ་ཅན་བཤད་དོ།།
གཉིས་པ་ལ་གསུམ། རྟེན་གྱི་ཁྱད་པར། ལམ་གྱི་ངོ་བོ། དེའི་རྒྱུ་ངེས་
འབྱེད་ཆ་མཐུན་ནོ། །དང་པོ་ནི།
རང་བྱུང་བདག་ཉིད་རྟོགས་པའི་ཕྱིར། །གཞན་གྱིས་བསྟན་
ཡང་མི་དགོས་ལ། །བསེ་རུ་ལྟ་བུའི་ཡེ་ཤེས་ནི། །ཟབ་པ་ཉིད་དུ་མངོན་
པར་བརྗོད། །གང་གང་དོན་ནི་གང་གང་ལ། །ཇི་ལྟ་ཇི་ལྟར་ཉན་འདོད་
པ༑ ༑དེ་དེ་ལ་དོན་དེ་དང་དེ། །སྒྲ་མེད་ཀྱང་དེ་དེ་ལྟར་སྣང༌། །ཞེས་
གསུངས། རང་བྱུང་རང་སངས་རྒྱས་རྣམས་སྲིད་པ་ཐ་མ་བའི་ཚེ་གཞན་
ལ་མ་ལྟོས་པར་བདག་ཉིད་ཀྱིས་རང་གི་བྱང་ཆུབ་རྟོགས་པའི་ཕྱིར་གཞན་

གྱིས་རང་ལ་བསྟན་ཡང་མི་དགོས་པ་སྟེ་ཤེས་པ་ཟབ་པ་ཡིན་ལ། ཡང་
སྒྲས་བསྡུས་པ་གཞན་ལ་རང་གི་ངག་གི་ཆོས་བསྟན་མི་དགོས་པ་སྟེ་མ་
བརྗོད་པ་ཟབ་པ་ཡིན་ནོ། །ཟབ་པ་དེ་གཉིས་དང་ལྡན་པའི་ཕྱིར་བསེ་
རུ་ལྟ་བུའི་རང་རྒྱལ་གྱི་ཡེ་ཤེས་ནི་ཟབ་པ་ཉིད་དུ་མངོན་པར་བརྗོད་དོ།།
ཟབ་པ་དེ་གཉིས་ནི་རིམ་བཞིན་གཞན་ལས་ཐོས་པ་སོགས་རྒྱུ་ཚོགས་
ཚང་བའི་རྟགས་ཀྱིས་ཡེ་ཤེས་སྐྱེ་རུང་བར་མི་རྟོགས་པ་དང༌། གཞན་
ལ་ཆོས་སྟོན་པའི་ངག་གི་འབྲས་རྟགས་ལས་ཡེ་ཤེས་དེ་ཐོབ་པར་མི་
རྟོགས་པ་ལ་བྱེད་དམ་སྙམ་མོ། །སྒྲ་མེད་པར་ཆོས་སྟོན་པ་ཇི་ལྟར་རུང་
སྙམ་ན། རང་རྒྱལ་གྱི་གདུལ་བྱ་གང་དང་གང་བརྗོད་བྱའི་དོན་ནི། གང་
དང་གང་ལ་རང་རང་གི་མོས་པ་ཇི་ལྟ་ཇི་ལྟར་ཉན་འདོད་པ་དེ་དང་དེ་
ལ་བསྟན་བྱའི་དོན་དེ་དང་དེ་བརྗོད་པའི་སྒྲ་མེད་ཀྱང་བརྗོད་བྱ་དེ་ཉན་
པ་པོས་ཇི་ལྟར་ཉན་འདོད་པ་དེ་ལྟར་སྣང་ངོ༌། །རྟོགས་དཀའི་སྣང་བར་
རང་རྒྱལ་གྱིས་སྒྲ་མེད་པར་ཡིད་ཀྱིས་ཆོས་སྟོན་པ་ཡིན་གྱི་ལུས་ཀྱིས་
ཆོས་སྟོན་པ་མིན་ཏེ། ལུས་ངག་གི་རྣམ་པར་རིག་བྱེད་ནི་རྟོག་དཔྱོད་
ཀྱིས་ཀུན་ནས་སློང་བར་འདྲ་བས་ཤེས་པའི་རྩལ་རྟོགས་པར་བྱེད་པ་ལ་
ཁྱད་པར་མེད་པའི་ཕྱིར་གསུངས་ཀྱང༌། རྒྱུད་འགྲེལ་སྒྲོན་གསལ་ལས་
གཙོ་བོར་ལུས་ཀྱིས་ཆོས་སྟོན་པར་གསུངས་པ་ལྟར་གསེར་ཕྲེང་རྣམ་

བཤད་སོགས་མཐུན་པར་ལུས་ཀྱིས་ཆོས་སྟོན་པར་བཤད་དོ། །ལུས་
ཀྱིས་ཆོས་སྟོན་པའི་གདམས་ངག་ཡོད་ཀྱང་བསྟན་བཅོས་མིན་ཞེས་པ་
ནི་དཔྱད་གཞི་ཆེ་སྟེ། གསེར་ཕྲེང་ལས་བསྟན་བཅོས་ཡིན་པར་གསུངས་
ཤིང་། རང་རྒྱལ་གྱི་སྨོན་ལམ་དང་ཡེ་ཤེས་ཀྱི་མཐུས་གདུལ་བྱའི་ཡིད་
ལ་ཆོས་ཀྱི་ཚིག་དོན་གཉིས་ཀ་ཤར་བ་ཡོད་ན། ཚིག་དེ་ནི་བསྟན་བཅོས་
ཡིན་པ་ལ་གནོད་བྱེད་མེད་པའི་ཕྱིར་དང་། རྒྱན་མ་བརྩམས་གོང་གི་རྗེ་བཙུན་
བྱམས་པའི་ཐུགས་ལ་ཤར་བའི་རྒྱན་དེ་བསྟན་བཅོས་ཡིན་པའི་ཕྱིར་ཏེ། དེ་
དང་མངོན་རྟོགས་རྒྱན་གཉིས་དོན་གཅིག་ཡིན་པའི་ཕྱིར་རོ། །གཉིས་པ་ནི།
གཟུང་དོན་རྟོག་པ་སྤོང་ཕྱིར་དང༌། །འཛིན་པ་མི་སྤོང་ཕྱིར་
དང་ནི། །རྟེན་གྱིས་བསེ་རུ་ལྟ་བུའི་ལམ། །ཡང་དག་བསྡུས་པར་ཤེས་
པར་བྱ། །ཞེས་གསུངས། གཟུང་བ་གཟུགས་སོགས་ཕྱི་རོལ་གྱི་དོན་
དུ་ཞེན་པའི་རྟོག་པ་སྤོང་བ་དང་། འཛིན་པ་སྟེ་ཤེས་པ་བདེན་པར་ཞེན་
པའི་རྟོག་པ་མི་སྤོང་བ་དང་། སྒྲུབ་པ་པོའི་རྟེན་གྱི་གང་ཟག་གམ་སྒྲ
པའི་དམིགས་པ་ཆོས་ཉིད་ཀྱི་རྟེན་གྱི་ཁྱད་པར་གསུམ་གྱིས། བསེ་རུ་
ལྟ་བུས་མཚོན་པའི་རང་རྒྱལ་གྱི་ལམ་ཡང་དག་པར་བསྡུས་པར་བྱང་
ཆུབ་སེམས་དཔའ་རྣམས་ཀྱིས་ཤེས་པར་བྱའོ། །ཤེས་པར་བྱེད་ཚུལ་
ནི་དེ་དང་དམིགས་རྣམ་མཐུན་པར་སྒོམ་པ་ཉིད་ཡིན་གྱི་མིག་གིས་

གཟུགས་ལ་ལྟ་བ་ལྟར་དུ་གོ་བར་མི་བྱའོ། །འདིའི་རྟེན་གྱི་གང་ཟག་
གི་སྐབས་སུ། ཉི་ཁྲིར་གང་ཟག་ལྔ་དང་སྡུད་པར་བཞི་དང་། བརྒྱད་
སྟོང་པར་གསུམ་གསུངས་པ་རྣམས་གསེར་ཕྲེང་ལས་ཤེས་དགོས་སོ།།
རང་རྒྱལ་གསུམ་ཀས་བསྐལ་པ་བརྒྱའི་ཚོགས་གསོག་པར་གསེར་ཕྲེང་
ལས་གསུངས་ཤིང་། རྣམ་བཤད་ལས་རང་རྒྱལ་ཁ་ཅིག་དུས་ངེས་པ་
མེད་པར་ཚོགས་གསོག་པར་བཤད་དོ། །གསུམ་པ་ནི།
བཏགས་པའི་ཆོས་ཉིད་མི་འགལ་བར།།སྟོན་པའི་རྣམ་པ་དྲོར་
གྱུར་པ། །རྩེ་མོར་གྱུར་པ་གཟུགས་ལ་སོགས། །འགྲིབ་པ་མེད་ལ་
སོགས་པས་ཕྱེ། །ནང་སྟོང་ཉིད་ལ་སོགས་པ་ཡིས། །གཟུགས་སོགས་
མི་འཛིན་ཕྱིར་བཟོད་པ། །གཟུགས་སོགས་སྐྱེ་བ་མེད་སོགས་ཀྱི། །རྣམ་
པ་ཅན་ནི་ཆོས་ཀྱི་མཆོག །ཅེས་གསུངས། གཟུགས་སོགས་བཏགས་
པ་སྟེ་ཐ་སྙད་དུ་ཡོད་པ་དང་ཆོས་ཉིད་དེ་དོན་དམ་པར་མེད་པ་མི་འགལ་
བར་སྟོན་པ་ལྟར་རྟོགས་པའི་དྲོད་གྱུར་པ་དང༌། རྩེ་མོར་གྱུར་པ་ནི་
གཟུགས་ལ་སོགས་པ་ལ་དོན་དམ་པར་འགྲིབ་པ་དང་འཕེལ་བ་མེད་པ་
སོགས་ཀྱི་དོན་དུ་སློབ་པ་ལྟར་རྟོགས་པ་དང་། ནང་སྟོང་པ་ཉིད་ལ་སོགས་
པ་རྟོགས་པའི་སྟོབས་ཀྱིས་གཟུགས་སོགས་བདེན་པར་མི་འཛིན་པའི་
བཟོད་པ་དང༌། གཟུགས་སོགས་དོན་དམ་པར་སྐྱེ་བ་མེད་པ་ལ་སོགས་

པ་རྟོགས་པའི་ཆོས་ཀྱི་མཆོག་སྟེ་བཞི་དངོས་སུ་བསྟན་ནས་གཟུང་འཛིན་
རྫས་གཞན་གྱིས་སྟོང་པར་རྟོགས་པའི་སྦྱོར་ལམ་བཞི་ཤུགས་ལ་བསྟན་
པའམ། ཡང་ན་རྩ་བའི་དངོས་བསྟན་ཕྱི་དོན་མེད་པ་ལ་བཤད་དུ་རུང་
ཙམ་དུ་རྣམ་བཤད་ལས་གསུངས་སོ། །གསུམ་པ་ལ་གཉིས། མཐོང་
ལམ་དང༌། སྒོམ་ལམ་མོ། །དང་པོ་ལ་གཉིས། ངོ་བོ་མདོར་བསྟན་
པ་དང་། རྣམ་པ་རྒྱས་པར་བཤད་པའོ། །དང་པོ་ནི།
བདེན་དང་བདེན་ལ་བཟོད་པ་དང་། །ཤེས་པའི་སྐད་ཅིག་རྣམ་
བཞི་ཡིས། །ལམ་ཤེས་ཉིད་ལ་མཐོང་བའི་ལམ། །ཕན་ཡོན་བཅས་
པ་འདི་བཤད་དོ། །ཞེས་གསུངས། སྡུག་ཀུན་གྱི་བདེན་པ་གཉིས་དང་
འགོག་ལམ་གྱི་བདེན་པ་གཉིས་ཏེ་བཞི་ལ་བཟོད་པ་དང་ཤེས་པའི་སྐད་ཅིག་མ་
རྣམ་པ་བཞི་བཞིར་བསྟན་པའི་སྒོནས་ལམ་ཤེས་ཉིད་ཀྱི་སྐབས་སུ་མཐོང་བའི་
ལམ་འདི་ཕྱིའི་ཕན་ཡོན་དང་བཅས་པ་འདི་བཤད་པ་ཡིན་ནོ། །གཉིས་པ་ནི།
དེ་བཞིན་ཉིད་དང་སངས་རྒྱས་དག །ཕན་ཚུན་བརྟེན་པ་རྟེན་
མེད་ཕྱིར། །རྣམ་གྲངས་ཁས་མི་ལེན་པ་དང༌། །ཆེན་པོ་ཚད་མ་མེད་
བཅས་དང་། །ཚད་མེད་པ་དང་མཐའ་མེད་དང་། །དེར་གནས་གཟུགས་
ལ་སོགས་པ་ལ། །སངས་རྒྱས་ཉིད་དུ་ངེས་འཛིན་དང༌། །བླང་མེད་
དོར་བ་མེད་སོགས་དང༌། །བྱམས་ལ་སོགས་དང་སྟོང་ཉིད་དང༌།།

སངས་རྒྱས་ཉིད་ནི་འཐོབ་པ་དང༌། །རྣམ་པར་བྱང་ཀུན་ཡོངས་བསྡུས་
དང་། །ཉམ་ང་བ་དང་ནད་ཀུན་སེལ། །མྱ་ངན་འདས་འཛིན་ཞི་ཉིད་
དང་། །སངས་རྒྱས་རྣམས་ཀྱིས་སྲུང་ལ་སོགས། །སྲོག་མི་གཅོད་པ་
ལ་སོགས་པ། །རྣམ་པ་ཀུན་མཁྱེན་ཚུལ་ལ་ནི། །བདག་ཉིད་གནས་
ཏེ་སེམས་ཅན་དག །འགོད་དང་སྦྱིན་པ་ལ་སོགས་པ། །རྫོགས་པའི་
བྱང་ཆུབ་ཏུ་བསྔོ་བ། །ལམ་ཤེས་ཉིད་ཀྱི་སྐད་ཅིག་མ། །ཞེས་གསུངས།
སྡུག་བདེན་གྱི་དེ་བཞིན་ཉིད་དང་དེ་རྟོགས་པའི་སངས་རྒྱས་ཤེར་ཕྱིན་
དེ་དག་ལ་དོན་དམ་པར་ཕན་ཚུན་རྟེན་དང་བརྟེན་པ་མེད་པའི་ཕྱིར་ཡུལ་
ཡུལ་ཅན་དེ་དག་གཅིག་ཐ་དད་ཀྱི་རྣམ་གྲངས་ཁས་མི་ལེན་པ་སྟེ་བླང་
བྱར་མེད་པ་དང༌། སྡུག་བདེན་གྱི་གཟུགས་སོགས་བདེན་པས་སྟོང་
པ་ཆོས་ཀྱི་དབྱིངས་ཀྱི་ངོ་བོ་ཡིན་པས་ཆེན་པོ་དང་དོན་དམ་པར་སྡུག་
བདེན་གྱི་གཟུགས་སོགས་དེ་དག་འཇལ་བྱེད་ཀྱི་ཚད་མ་མེད་པ་དང་།
དོན་དམ་པར་སྡུག་བདེན་གྱི་གཟུགས་སོགས་དེ་དག་གཟུགས་ཅན་ཡིན་
མིན་གཉིས་ཀྱི་ཚད་མེད་པ་སྟེ་རྟོགས་བྱའི་རྣམ་པ་བཞིས་མཚོན ་ནས་
བསྟན་པའི་སྡུག་བསྔལ་ཆོས་བཟོད་སོགས་སྐད་ཅིག་མ་བཞི་དང་། ཀུན་
འབྱུང་གི་གཟུགས་སོགས་བདེན་པར་མེད་པས་རྟག་ཆད་ཀྱི་མཐའ་ལ་
སོགས་པ་མེད་པ་དང་། ཀུན་འབྱུང་ཆོས་ཤེས་དེར་གནས་པའི་རྣལ་

འབྱོར་བ་ནི་ཀུན་འབྱུང་གི་གཟུགས་ལ་སོགས་པ་ལ་སངས་རྒྱས་ཉིད་
དུ་སྟེ་དེ་གཉིས་བདེན་སྟོང་རོ་གཅིག་ཏུ་ངེས་པར་འཛིན་པ་དང་། ཀུན་
འབྱུང་རྗེས་བཟོད་ལ་གནས་པས་ཀུན་འབྱུང་གི་ཆོས་ཐམས་ཅད་དོན་
དམ་པར་བླང་བ་མེད་པ་དང་དོར་བ་མེད་པར་སྒོམ་པ་ལ་སོགས་པ་དང་།
བདེན་མེད་རྟོགས་པའི་བློས་ཟིན་པའི་བྱམས་པ་ལ་སོགས་པའི་ཚད་མེད་
བཞི་སྒོམ་པ་སྟེ། རིམ་བཞིན་རྟོགས་བྱ་དང་ཕན་ཡོན་དང་སྲིད་མཐའ་
དང་ཞི་མཐར་ལྟུང་བ་འགོག་པའི་རྣམ་པ་བཞིས་མཚོན་ནས་བསྟན་པའི་
ཀུན་འབྱུང་ཆོས་བཟོད་སོགས་སྐད་ཅིག་མ་བཞི་དང༌། གཟུགས་སོགས་
ཀྱི་ངོ་བོ་གདོད་མ་ནས་བདེན་པས་སྟོང་པའི་སྟོང་ཉིད་བཅུ་དྲུག་དང་།
དགེ་བའི་རྩ་བ་རྣམས་ཀྱི་འབྲས་བུ་སངས་རྒྱས་ཉིད་འཐོབ་པ་དང་།
འགོག་པ་རྗེས་བཟོད་དུ་གཉེན་པོ་རྣམ་པར་བྱང་བའི་རིགས་རྣམས་
ཡོངས་སུ་བསྡུས་པ་དང༌། འགོག་པ་རྗེས་ཤེས་ཀྱིས་ཡ་ང་བ་སོགས་
ཕྱི་དང་ནང་སོགས་ནང་གི་འཚེ་བ་རྣམས་སེལ་བ་སྟེ། རིམ་བཞིན་རྟོགས་
བྱ་དང་འབྲས་བུ་འཐོབ་པའི་ཕན་ཡོན་དང་གཉེན་པོ་སྡུད་པའི་བྱེད་ལས་
དང་གནོད་པ་སེལ་བའི་ཕན་ཡོན་གྱི་རྣམ་པ་བཞིས་མཚོན་ནས་བསྟན་
པའི་འགོག་པ་ཆོས་བཟོད་སོགས་སྐད་ཅིག་མ་བཞི་དང༌། དོན་དམ་
པར་ངོ་བོ་ཉིད་མེད་པ་སྒོམ་པ་ཁོ་ནས་གཟུགས་སོགས་དང་མྱ་ངན་ལས་

འདས་པ་ལ་བདེན་པ་ཞེན་པ་ཞི་བ་དང༌། ལམ་ཆོས་ཤེས་ལ་ཞུགས་
པ་ལ་སངས་རྒྱས་དང་ལྷ་རྣམས་ཀྱིས་རང་གི་རྐྱེན་དང་སེམས་ཅན་དུ་
བགྲང་བའི་རྐྱེན་དང་སེམས་ཅན་བགྲང་བ་མ་ཡིན་པའི་རྐྱེན་ལས་བྱུང་
བའི་གནོད་པ་གསུམ་མམ་མཐོང་ཆོས་དང་སྐྱེས་ནས་དང་ལན་གྲངས་
གཞན་ལ་མྱོང་འགྱུར་གྱི་མི་དགེ་བའི་ལས་གསུམ་ལས་རིམ་བཞིན་སྲུང་
བ་དང་བསྐྱབ་པ་དང་ལྦ་བར་མཛད་པ་དང་། སྲོག་མི་གཅོད་པ་ལ་སོགས་
པ་རྣམ་མཁྱེན་གྱི་རྒྱུ་ལ་བདག་ཉིད་གནས་ཏེ་སེམས་ཅན་དག་དེ་ལ་འགོད་
པ་དང་། སྦྱིན་པ་ལ་སོགས་པའི་དགེ་རྩ་རྣམས་ཡང་དག་པར་རྫོགས་
པའི་བྱང་ཆུབ་ཏུ་བསྔོ་བར་བྱ་སྟེ། རིམ་བཞིན་ཡུལ་ལ་ཞེན་པ་ཞི་བ་
དང་གཞན་གྱིས་བསྲུང་བའི་ཕན་ཡོན་དང་བདག་གཞན་དགེ་བ་ལ་འགོད་
པ་དང༌། དེའི་དགེ་བ་རྫོགས་བྱང་དུ་བསྔོ་བའི་རྣམ་པ་བཞིས་མཚོན་
ནས་བསྟན་པ་ལམ་ཆོས་བཟོད་སོགས་སྐད་ཅིག་མ་བཞི་སྟེ་བཅུ་དྲུག་པོ་ནི་ལམ་
ཤེས་ཀྱི་མཐོང་ལམ་སྐད་ཅིག་བཅུ་དྲུག་དག་ཡིན་ནོ། །གཉིས་པ་ལ་གཉིས།
སྒོམ་ལམ་གྱི་བྱེད་པ་དང༌། བྱེད་པ་ཅན་གྱི་སྒོམ་ལམ་མོ། །དང་པོ་ནི།
ཀུན་ནས་ཞི་དང་ཐམས་ཅད་ལ། །འདུད་དང་ཉོན་མོངས་ལས་
རྒྱལ་དང༌། །གནོད་པས་བརྫི་བ་མེད་ཉིད་དང༌། །བྱང་ཆུབ་དང་ནི་
རྟེན་མཆོད་ཉིད། །ཅེས་གསུངས། ནང་དུ་རང་གི་སེམས་ཀུན་ནས་

ཞི་བ་སྟེ་འདུལ་བ་དང་། རྒྱུ་དེས་ཕྱི་རོལ་ཏུ་ང་རྒྱལ་མེད་པར་སྐྱེ་བོ་ཐམས་
ཅད་ལ་འདུད་པ་དང༌། ནང་དུ་ཆགས་སོགས་ཉོན་མོངས་ལས་རྒྱལ་
བ་དང༌། རྒྱུ་དེས་ཕྱི་རོལ་ཏུ་ཕ་རོལ་གྱི་གནོད་པས་རྫི་བ་མེད་པ་དང་།
མཐར་ཐུག་བླ་མེད་བྱང་ཆུབ་འཐོབ་པ་དང་། རང་གང་དུ་གནས་པའི་
རྟེན་ས་ཕྱོགས་རྣམས་ལྷ་ལ་སོགས་པས་མཆོད་པའི་རྟེན་དུ་གྱུར་པ་ནི་
ཐེག་ཆེན་སྒོམ་ལམ་གྱི་བྱེད་པ་སྟེ་འབྲས་བུ་དྲུག་གོ །གཉིས་པ་ལ་གཉིས།
ཟག་བཅས་དང༌། ཟག་མེད་གྱི་སྒོམ་ལམ་མོ། །དང་པོ་ལ་གསུམ།
མོས་པ་དང་། བསྔོ་བ་དང་། ཡི་རང་ངོ་། །དང་པོ་ལ་གཉིས། དངོས་
དང་། ཕན་ཡོན་ནོ། །དང་པོ་ནི།
མོས་པ་རང་གི་དོན་དང་ནི། །རང་གཞན་དོན་དང་གཞན་དོན་
དང་། །རྣམ་གསུམ་ཤེས་བྱ་དེ་ཡང་ནི། །ཆུང་དང་འབྲིང་དང་ཆེན་
པོ་སྟེ། །སོ་སོར་རྣམ་པ་གསུམ་དུ་འདོད། །ཆུང་ངུའི་ཆུང་སོགས་
དབྱེ་བ་ཡིས། །དེ་ཡང་རྣམ་གསུམ་དེ་ལྟར་ན། །རྣམ་པ་ཉི་ཤུ་བདུན་
དུ་འདོད། །ཅེས་གསུངས། །གཞུང་ལམ་འབྲས་བུའི་ཤེར་ཕྱིན་དོན་
གསུམ་གྱི་འབྱུང་གནས་སུ་ཡིད་ཆེས་པའི་མོས་པ་སྒོམ་ལམ་ནི་རང་གི་
དོན་དང་རང་གཞན་གཉིས་ཀའི་དོན་དང་གཞན་གྱི་དོན་གྱི་མོས་པ་སྒོམ་
ལམ་སྟེ་དབྱེ་བ་རྣམ་པ་གསུམ་དུ་ཤེས་པར་བྱ་ལ། དེ་རེ་རེ་ལ་ཡང་

ཆུང་ངུ་དང་འབྲིང་དང་ཆེན་པོ་སྟེ་སོ་སོར་རྣམ་པ་གསུམ་གསུམ་དུ་དབྱེ་
བས་དགུར་འདོད་པ་དང་། ཆུང་ངུའི་ཆུང་ངུ་ལ་སོགས་པའི་དབྱེ་བས་
དགུ་རེ་རེ་ལ་ཡང་རྣམ་པ་གསུམ་གསུམ་ཡོད་པ་དེ་ལྟར་ན་མོས་པ་སྒོམ་
ལམ་རྣམ་པ་ཉི་ཤུ་རྩ་བདུན་ཡོད་པར་འདོད་པར་བྱའོ། །རང་དོན་མོས་
པ་ས་གཉིས་པ་ནས་བདུན་པའི་བར་དང་། གཉིས་དོན་མོས་པ་ས་བརྒྱད་
པ་དགུ་པ་གཉིས་དང༌། གཞན་དོན་མོས་པ་ས་བཅུ་པ་ཁོ་ནར་ཡོད་པར་
གསེར་ཕྲེང་ལས་གསུངས་ཤིང་། རྣམ་བཤད་ལས་གསུམ་ག་ས་གཉིས་
པ་ནས་བཞག་པར་བཤད་དོ། །གཉིས་པ་ནི།
ཤེས་རབ་ཕ་རོལ་ཕྱིན་པ་ལ། །མོས་པའི་གནས་སྐབས་རྣམས་
ལ་ནི། །དགུ་ཚན་གསུམ་གྱིས་བསྟོད་པ་དང༌། །བཀུར་བ་དང་ནི་
བསྔགས་པར་འདོད། །ཅེས་གསུངས། གཞུང་ལམ་འབྲས་བུའི་ཤེས་
རབ་ཀྱི་ཕ་རོལ་ཏུ་ཕྱིན་པ་ལ་དོན་གསུམ་གྱི་འབྱུང་གནས་སུ་ཡིད་ཆེས་
པའི་རང་དོན་མོས་པ་ཡིད་ལ་བྱེད་པའི་གནས་སྐབས་དགུ་རྣམས་སུ་
སངས་རྒྱས་དང་བྱང་སེམས་གོང་མ་རྣམས་ཀྱིས་རྣམ་པ་དགུས་སྔ་མ་
སྔ་མ་ལས་ལྷག་པའི་ཚུལ་དུ་བསྟོད་པ་དང་། གཉིས་དོན་མོས་པ་ཡིད་
ལ་བྱེད་པའི་གནས་སྐབས་དགུ་རྣམས་སུ་རྣམ་པ་དགུས་བཀུར་བ་དང་།
གཞན་དོན་མོས་པ་ཡིད་ལ་བྱེད་པའི་གནས་སྐབས་དགུ་རྣམས་སུ་རྣམ་

པ་དགུས་བསྔགས་པར་མཛད་པ་སྟེ་དགུ་ཚན་གསུམ་གྱིས་མོས་པ་སྒོམ་
ལམ་གསུམ་སོ་སོ་ལ་གོ་རིམ་བཞིན་དུ་བསྟོད་པ་དང་བཀུར་བ་དང་
བསྔགས་པར་འདོད་པར་བྱའོ། །བསྟོད་པ་ནི་རང་དོན་མོས་པ་སྒོམ་
པའི་བྱང་སེམས་ལ་སངས་རྒྱས་བྱང་སེམས་གོང་མ་རྣམས་ཐུགས་
དགྱེས་པའི་ཆ་དང་དེའི་དོན་གནས་ཀྱི་ཡོན་ཏན་བརྗོད་པའི་ཆ་གང་རུང་
ངོ་། །བཀུར་བ་ནི་གཉིས་དོན་མོས་པ་སྒོམ་པའི་བྱང་སེམས་ལ་ཞེས་
སོགས་དང༌། བསྔགས་པ་ནི་གཞན་དོན་མོས་པ་སྒོམ་པའི་བྱང་སེམས་
ལ་ཞེས་སོགས་སྔར་ལྟར་སྦྱར་རོ། །ས་མཚམས་ནི་ས་གཉིས་པ་ནས་
བཅུ་པའི་བར་དུ་ཡོད་པར་གསེར་ཕྲེང་ལས་གསུངས་པས་བསྟོད་བཀུར་
བསྔགས་གསུམ་དེ་མོས་པ་སྒོམ་མཁན་གྱི་བྱང་སེམས་ཁོ་རང་གི་རྒྱུད་
ཀྱིས་བསྡུས་སམ་དཔྱད་པར་བྱའོ། །གཉིས་པ་ནི།
ཡོངས་སུ་བསྔོ་བ་ཁྱད་པར་ཅན། །དེ་ཡི་བྱེད་པ་མཆོག་ཡིན་
ནོ༑ ༑དེ་ནི་དམིགས་མེད་རྣམ་པ་ཅན། །ཕྱིན་ཅི་མ་ལོག་མཚན་ཉིད་
དོ༑ ༑དབེན་དང་སངས་རྒྱས་བསོད་ནམས་ཚོགས། །རང་བཞིན་
དྲན་པའི་སྤྱོད་ཡུལ་ཅན། །ཐབས་བཅས་མཚན་མ་མེད་པ་དང༌།།
སངས་རྒྱས་རྗེས་སུ་ཡི་རང་དང་། །ཁམས་གསུམ་གཏོགས་པ་མ་ཡིན་
དང་། །ཆུང་དང་འབྲིང་དང་ཆེན་པོ་ཡི། །བསྔོ་བ་གཞན་ནི་རྣམ་གསུམ་

པོ༑ ༑བསོད་ནམས་ཆེ་འབྱུང་བདག་ཉིད་དོ། །ཞེས་གསུངས། ཡོངས་
སུ་བསྔོ་བ་ཁྱད་པར་ཅན་བྱང་སེམས་སྒོམ་ལམ་པའི་བསྔོ་བ་དེའི་བྱེད་
པ་ནི་རང་གཞན་གྱི་དགེ་རྩ་རྫོགས་བྱང་གི་ཡན་ལག་ཏུ་སྒྱུར་བར་བྱེད་
པའི་ཕྱིར་བསྔོ་བ་གཞན་ལས་མཆོག་ཡིན་ནོ། །དེ་ལ་དབྱེ་ན། བསྔོ་
ཙའ་རྫས་ལ་བདེན་པར་མི་ཞེན་པའི་ཚུལ་གྱིས་དགེ་རྩ་རྣམས་རྫོགས་
བྱང་དུ་བསྔོ་བ་ནི། དམིགས་མེད་རྣམ་པ་ཅན་ཞེས་མིང་བཏགས་པའི་
བསྔོ་བ་དང་། བསྔོ་བྱེད་ཀྱི་སེམས་ལ་བདེན་པར་མི་ཞེན་པར་དགེ་རྩ་
རྣམས་རྫོགས་བྱང་དུ་བསྔོ་བ་ནི། ཕྱིན་ཅི་མ་ལོག་པའི་མཚན་ཉིད་ཅེས་
མིང་དུ་བཏགས་པའི་བསྔོ་བ་དང་། བསྔོ་བ་པོ་གང་ཟག་ལ་བདེན་པར་
མི་ཞེན་པར་དགེ་རྩ་རྣམས་རྫོགས་བྱང་དུ་བསྔོ་བ་ནི། དོན་དམ་པར་
དབེན་པ་ཞེས་མིང་དུ་བཏགས་པའི་བསྔོ་བ་དང་། རང་དང་སངས་
རྒྱས་ཀྱི་དགེ་བ་ལ་བཟང་ངན་དུ་བདེན་པར་མི་ཞེན་པར་དགེ་རྩ་རྣམས་
རྫོགས་བྱང་དུ་བསྔོ་བ་ནི། སངས་རྒྱས་ཀྱི་བསོད་ནམས་ཀྱི་ཚོགས་ཀྱི་
རང་བཞིན་དྲན་པའི་སྤྱོད་ཡུལ་ཅན་ཞེས་མིང་དུ་བཏགས་པའི་བསྔོ་བ་
དང༌། ཕྱིན་དྲུག་གི་དགེ་བ་ལ་བཟང་ངན་དུ་བདེན་པར་མི་ཞེན་པར་
དགེ་རྩ་རྣམས་རྫོགས་བྱང་དུ་བསྔོ་བ་ནི། ཐབས་ལ་མཁས་པ་དང་བཅས་
པ་ཞེས་མིང་དུ་བཏགས་པའི་བསྔོ་བ་དང་། བསྔོ་བ་ཐམས་ཅད་ལ་འཁོར་

གསུམ་དུ་བདེན་པར་མི་ཞེན་པར་དགེ་རྩ་རྣམས་རྫོགས་བྱང་དུ་བསྔོ་བ་
ནི༑ མཚན་མ་མེད་པ་ཞེས་མིང་དུ་བཏགས་པའི་བསྔོ་བ་དང་། ཐེག་
པ་གསུམ་གྱི་ལམ་ཐམས་ཅད་ལ་བདེན་པར་མི་ཞེན་པར་དགེ་རྩ་རྣམས་
རྫོགས་བྱང་དུ་བསྔོ་བ་ནི། སངས་རྒྱས་ཀྱིས་རྗེས་སུ་ཡི་རང་བ་ཞེས་
མིང་དུ་བཏགས་པའི་བསྔོ་བ་དང་། འདོད་པ་ལ་སོགས་པའི་ཁམས་
གསུམ་ལ་བདེན་པར་མི་ཞེན་པར་དགེ་རྩ་རྣམས་རྫོགས་བྱང་དུ་བསྔོ་བ་
ནི༑ ཁམས་གསུམ་དུ་གཏོགས་པ་མ་ཡིན་པ་ཞེས་མིང་དུ་བཏགས་པའི་
བསྔོ་བ་དང་། སྟོང་གསུམ་གྱི་སེམས་ཅན་རྣམས་དགེ་བ་བཅུ་ཚད་མེད་
བཞི་བསམ་གཟུགས་བརྒྱད་མངོན་ཤེས་ལྔ་ལ་བཀོད་པའི་དགེ་བ་ལ་
བདེན་པར་མི་ཞེན་པར་དགེ་རྩ་རྣམས་རྫོགས་བྱང་དུ་བསྔོ་བ་ནི། བསོད་
ནམས་ཆེན་པོ་འབྱུང་བའི་བསྔོ་བ་ཆུང་ངུ་དང་། སྟོང་གསུམ་གྱི་སེམས་
ཅན་རྣམས་རྒྱུན་ཞུགས་ནས་རང་རྒྱལ་གྱི་བར་ལ་བཀོད་པའི་དགེ་བ་ལ་
བདེན་པར་མི་ཞེན་པར་དགེ་རྩ་རྣམས་རྫོགས་བྱང་དུ་བསྔོ་བ་ནི། བསོད་
ནམས་ཆེན་པོ་འབྱུང་བའི་བསྔོ་བ་འབྲིང་དང༌། སྟོང་གསུམ་གྱི་སེམས་
ཅན་རྣམས་བླ་མེད་བྱང་ཆུབ་ཀྱི་རྒྱུ་ལ་བཀོད་པའི་དགེ་བ་ལ་བདེན་པར་
མི་ཞེན་པར་དགེ་རྩ་རྣམས་རྫོགས་བྱང་དུ་བསྔོ་བ་ནི། བསོད་ནམས་
ཆེན་པོ་འབྱུང་བའི་བསྔོ་བ་ཆེན་པོ་སྟེ་བཅུ་གཅིག་གོ །འདི་ནི་འཕགས་

པའི་དགོངས་པ་སྟེ་མདོ་ལ་ཤིན་ཏུ་འགྲིག་གོ་ཞེས་གསེར་ཕྲེང་ལས་
གསུངས་སོ། །སེང་བཟང་ལྟར་ན། ཇི་སྐད་བཤད་པའི་མོས་ཡུལ་
བྱང་ཆུབ་ལ་མོས་པ་ཡིད་ལ་བྱེད་པ་ཁྱད་པར་ཅན་ཞེས་མིང་དུ་བཏགས་
པའི་བསྔོ་བ་ཞེས་དང་པོར་བགྲངས་ནས་བཅུ་གཉིས་སུ་བྱེད་དོ། །འདི་
དག་ནི་བདེན་ཞེན་འགོག་པའི་ཡུལ་གྱི་སྒོ་ནས་བསྔོ་བ་གཅིག་ལ་ལྡོག་
པས་ཕྱེ་བ་ཡིན་ཞིང་། བསྔོ་རྒྱུ་ནི་བར་གསུམ་གྱི་དགེ་བ་ལ་སོགས་པ་
རང་གཞན་གྱི་དགེ་རྩ་རྣམས་ཏེ་བསྔོབ་བཅུ་གཉིས་ཀའི་ཐུན་མོང་བའོ། །འོན་
ཀྱང་གཞན་གྱི་དགེ་བ་བསྔོ་བར་གསུངས་པའི་དོན་ནི་ཕྲག་དོག་མེད་པའི་ཡི་
རང་བྱས་པ་ན་བྱེད་པ་པོ་དང་མཚུངས་པར་ཐོབ་པའི་དགེ་བ་དེ་ཉིད་བསྔོབ་
ལ་བཏགས་སམ་སྙམ་མོ་ཞེས་གསེར་ཕྲེང་ལས་གསུངས་སོ། །གསུམ་པ་ནི།
ཐབས་དང་མི་དམིགས་པ་དག་གིས། །དགེ་བའི་རྩ་ལ་ཡི་རང་
བ༑ ༑རྗེས་སུ་ཡི་རང་ཡིད་བྱེད་པ། །བསྒོམ་པ་ཡིན་པར་འདིར་བརྗོད་
དོ༑ ༑ཞེས་གསུངས། དགེ་རྩ་རྣམས་ཀུན་རྫོབ་ཏུ་སྒྱུ་མ་ལྟ་བུར་རྟོགས་
པའི་ཐབས་མཁས་དང་། དོན་དམ་པར་མི་དམིགས་པར་རྟོགས་པའི་
ཤེས་རབ་ཀྱིས་ཟིན་པ་དག་གིས་དགེ་བའི་རྩ་བ་རྣམས་ལ་ཕྲག་དོག་ཟད་
པའི་རབ་ཏུ་དགའ་བའི་སེམས་ཀྱིས་ཡི་རང་བ་ནི། རྗེས་སུ་ཡི་རང་བ་
ཡིད་ལ་བྱེད་པའི་སྒོམ་པ་ཡིན་པར་སྐབས་འདིའི་མདོར་བརྗོད་དོ། །གཉིས་

པ་ལ་གཉིས། སྒྲུབ་པ་དང་། རྣམ་དག་སྒོམ་ལམ་མོ། །དང་པོ་ནི།
དེ་ཡི་ངོ་བོ་ཉིད་མཆོག་ཉིད། །ཀུན་ལ་མངོན་པར་འདུ་མི་བྱེད།།
ཆོས་རྣམས་དམིགས་སུ་མེད་པར་ནི། །གཏོད་པར་བྱེད་པའི་དོན་ཆེན་
ཉིད། །ཅེས་གསུངས། ལུས་རྣམ་བཞག་ཏུ་བཤད་པའི་སྒྲུབ་པ་སྒོམ་
ལམ་དེའི་ངོ་བོ་ཉིད་ནི། གཟུགས་སོགས་ཆོས་རྣམས་ཀྱི་གནས་ལུགས་
མཐར་ཐུག་མངོན་སུམ་དུ་མཐོང་བ་དང༌། དེའི་མཆོག་ཉིད་ནི། །འདིས་
མ་ཟིན་པར་ཕར་ཕྱིན་གཞན་ནམ་ཟག་བཅས་སྒོམ་ལམ་གྱིས་སངས་
རྒྱས་མི་འཐོབ་པ་དང༌། དེས་ཀུན་ལ་མངོན་པར་འདུ་མི་བྱེད་པ་ནི།
ཀུན་བྱང་གི་ཆོས་ཐམས་ཅད་ཀྱི་ཁྱད་པར་བདེན་པར་མངོན་པར་འདུ་
བྱ་བ་དང་སྐྱེ་འཇིག་དང་དམིགས་པ་མེད་པར་རྟོགས་ནས་སྒྲུབ་པ་དང་།
དེས་གཏོང་བར་བྱེད་པ་ནི། ངོ་བོ་ཉིད་ལ་སོགས་པ་དང་ལྡན་པའི་ལམ་
གྱི་ཡོན་ཏན་གྱི་ཆོས་རྣམས་དོན་དམ་པར་དམིགས་སུ་མེད་པར་རྣལ་འབྱོར་
པ་སྒོམ་ལམ་པའི་རྒྱུད་ལ་སྐྱེད་པར་བྱེད་པ་དང་། དེས་དོན་ཆེན་པོ་ཉིད་དུ་
བྱེད་པ་ནི། མཐར་ཐུག་གི་འབྲས་བུ་སངས་རྒྱས་འཐོབ་པར་བྱེད་པའོ། །གཉིས་
པ་ལ་གཉིས། རྣམ་དག་གི་རྒྱུ་དང༌། རྣམ་དག་དངོས་སོ། །དང་པོ་ནི།
སངས་རྒྱས་བསྟེན་དང་སྦྱིན་སོགས་དང༌། །ཐབས་ལ་མཁས་
པ་གང་ཡིན་པ། །འདི་ལ་མོས་པའི་རྒྱུ་དག་ཡིན། །ཆོས་ཀྱིས་ཕོངས་

པའི་རྒྱུ་དག་ནི། །བདུད་ཀྱིས་ཐིབས་ཀྱིས་ནོན་པ་དང་། །ཟབ་མོའི་
ཆོས་ལ་མ་མོས་དང༌། །ཕུང་པོ་ལ་སོགས་མངོན་ཞེན་དང༌། །སྡིག་
པའི་གྲོགས་པོས་ཡོངས་ཟིན་པའོ། །ཞེས་གསུངས། སངས་རྒྱས་གྲངས་
མེད་པ་ཡུན་རིང་པོར་བསྟེན་པ་སྟེ་བསྙེན་བཀུར་བའི་སྒོ་ནས་མཉེས་པར་
བྱེད་པ་དང་། སྦྱིན་པ་ལ་སོགས་པའི་ཕར་ཕྱིན་རྫོགས་པར་བྱེད་པ་དང་།
བདེན་པར་མི་དམིགས་པར་རྟོགས་པའི་ཞི་ལྷག་ཟུང་འབྲེལ་སྒོམ་པའི་
ཐབས་ལ་མཁས་པ་གང་ཡིན་པ་སྟེ་གསུམ་ནི་རྣམ་དག་སྒོམ་ལམ་འདི་
ལ་མོས་པའི་རྒྱུ་དག་ཡིན་ནོ། །ཐེག་ཆེན་གྱི་ཆོས་ཀྱིས་འཕོངས་པའི་
རྒྱུ་འམ་རྣམ་དག་སྒོམ་ལམ་མི་སྐྱེ་བའི་རྒྱུ་དག་ནི། སྔོན་དགེ་རྩ་མ་
བསགས་པས་བདུད་ཀྱི་ཐིབས་ཀྱིས་ནོན་པ་སྟེ་གནོད་པ་བྱས་ནས་དེའི་
དབང་དུ་སོང་བ་དང་། ཐེག་ཆེན་གྱི་རིགས་མ་སྦྱངས་པས་ཟབ་མོའི་
ཆོས་སྤྲོས་བྲལ་ལ་མ་མོས་པ་དང་། ཆོས་ཀྱི་བདག་མེད་ལ་མ་གོམས་པས་
ཕུང་པོ་ལ་སོགས་པའི་ཆོས་ལ་བདེན་པར་མངོན་པར་ཞེན་པ་དང་། དགེ་བའི་
བཤེས་གཉེན་ལ་འདྲིས་པར་མ་བྱས་པས་སྡིག་པའི་གྲོགས་པོས་ཡོངས་སུ་ཟིན་
པ་སྟེདེ་དང་འགྲོགས་ཤིང་དེའི་དབང་དུ་སོང་བ་སྟེ་བཞིའོ། །གཉིས་པ་ལ་གཉིས།
རྣམ་དག་སྤྱིར་བསྟན་པ་དང་། བྱེ་བྲག་ཏུ་བཤད་པའོ། །དང་པོ་ནི།
འབྲས་བུ་དག་པ་གཟུགས་ལ་སོགས། །དག་པ་ཉིད་དེ་གང་

གི་ཕྱིར། །དེ་གཉིས་ཐ་དད་མ་ཡིན་ཞིང༌། །བཅད་དུ་མེད་པར་དག་
པར་བརྗོད། །ཅེས་གསུངས། ཐེག་པ་གསུམ་གྱི་འཕགས་པའི་གང་
ཟག་གི་དགེ་སྦྱོང་གི་ཚུལ་གྱི་འབྲས་བུ་རྣམ་གྲོལ་ལམ་རང་གི་ངོ་སྐལ་
གྱི་དྲི་མས་དག་པ་ན་དེའི་ཡུལ་གཟུགས་ལ་སོགས་པའི་ཆོས་ཐམས་ཅད་
ཀྱང་དྲི་མ་དེ་ཉིད་ཀྱིས་དག་པ་ཉིད་དེ། རྒྱུ་མཚན་གང་གི་ཕྱིར་ན། དགག་
བྱ་དྲི་མ་གཅིག་གིས་དབེན་པའི་དག་པ་དེ་གཉིས་ངོ་བོ་ཐ་དད་མ་ཡིན་
ཞིང་རིགས་ཐ་དད་པར་བཅད་དུ་མེད་པས་སོ། །དེས་ན་དག་པ་རིགས་
གཅིག་པར་མདོ་ལས་བརྗོད་དོ། །གཉིས་པ་ལ་གཉིས། ལམ་གྱི་དབྱེ་
བ་དངོས་དང་། མཐར་ཐུག་པའི་ལམ་གྱི་ཁྱད་པར་རོ། །དང་པོ་ནི།
ཉོན་མོངས་ཤེས་བྱ་ལམ་གསུམ་གྱི། །ཉམས་ཕྱིར་སློབ་མ་བསེ་
རུ་དང་། །རྒྱལ་སྲས་རྣམས་ཀྱི་དག་པ་སྟེ། །སངས་རྒྱས་རྣམ་ཀུན་
ཤིན་ཏུ་བ། །ཞེས་གསུངས། ཉོན་མོངས་པ་དང་། དེ་དང་ཤེས་བྱའི་
སྒྲིབ་པའི་ཕྱོགས་གཅིག་དང༌། ལམ་གསུམ་གྱི་སྒྲིབ་པའི་ས་བོན་ཅི་རིགས་
ཉམས་པ་སྟེ་སྤངས་པའི་ཕྱིར། དག་པ་དེ་དག་ནི་རིམ་བཞིན་སློབ་མ་
ཉན་ཐོས་དང༌། བསེ་རུས་མཚོན་པའི་རང་རྒྱལ་དང༌། རྒྱལ་སྲས་རྣམས་
ཀྱི་དག་པ་སྟེ། སངས་རྒྱས་ཀྱི་དག་པ་ནི་སྒྲིབ་པའི་རྣམ་པ་ཀུན་གྱིས་དག་པའི་
ཤིན་ཏུ་བ་ཡིན་ནོ། །རྣམ་དག་ཤིན་ཏུ་བ་ལ་མདོ་མ་སྦྱར་རོ། །གཉིས་པ་ལ་

གཉིས། ལམ་གྱི་ཁྱད་པར་དངོས་དང༌། རྩོད་པ་སྤང་པའོ། །དང་པོ་ནི།
ས་དགུ་ལ་ནི་ཆེན་པོ་ཡི། །ཆེན་པོ་ལ་སོགས་དྲི་མ་ཡི། །གཉེན་
པོ་ཆུང་ངུའི་ཆུང་ངུ་ལ།།སོགས་པའི་ལམ་ནི་དག་པ་ཡིན། །ཞེས་
གསུངས། སངས་རྒྱས་ཀྱི་རྣམ་དག་ཤིན་ཏུ་བ་དང་གཞན་རྣམས་ཀྱི་
རྣམ་དག་ཤིན་ཏུ་བ་མ་ཡིན་པའི་རྒྱུ་མཚན་ཇི་ལྟ་བུ་ཡིན་ཞེ་ན། དེའི་
ལན་དུ་ཁམས་གསུམ་ས་དགུ་ལ་ཡོད་པའི་སྒོམ་སྤང་ཆེན་པོའི་ཆེན་པོ་
དང་། སོགས་སྒྲས་ཆུང་ངུའི་ཆུང་ངུའི་བར་དྲི་མ་རྣམ་པ་དགུའི་གཉེན་
པོར་གོ་རིམ་བཞིན་དུ་ཐེག་ཆེན་གྱི་སྒོམ་ལམ་ཆུང་ངུའི་ཆུང་ངུ་དང་།
སོགས་སྒྲས་ཆེན་པོའི་ཆེན་པོའི་བར་གཉེན་པོའི་ལམ་རྣམ་པ་དགུ་ནི་སྒོམ་
སྤང་གི་དྲི་མ་མཐའ་དག་དག་པར་བྱེད་པའི་རྒྱུ་ཡིན་པའི་ཕྱིར་འབྲས་
བུ་སངས་རྒྱས་ཀྱི་རྣམ་དག་ནི་ཤིན་ཏུ་བ་ཡིན་ལ། གཞན་རྣམས་ཀྱི་
རྣམ་དག་ནི་ཤིན་ཏུ་མ་ཡིན་པའི་ཁྱད་པར་ཡོད་དོ། །ས་དགུ་སྤང་བྱའི་
རྟེན་དུ་བཤད་པ་འདི་ནི་འགྲེལ་བའི་ཚིག་ཟིན་ལྟར་ཡིན་ལ། རྒྱན་སྣང་
ལས་ས་དགུ་གཉེན་པོའི་སེམས་རྟེན་ལ་མཛད་ཅིང་། དེ་ལ་ཡང་ཁམས་
གསུམ་ས་དགུ་ལ་བྱེད་པ་དང་ཟག་མེད་ས་དགུ་ལ་བྱེད་པའི་ལུགས་གཉིས་
བཀོད་ནས། སྔ་མ་ནི་མངོན་པ་གོང་འོག་དང་མི་མཐུན་ཀྱང་བྱང་སེམས་ཐབས་
ལ་མཁས་པས་མི་འགལ་བར་བཤད་དོ། །གཉིས་པ་ནི།

དེ་ལ་ཀླན་ཀ་སྤངས་པ་ཡིས། །ལམ་ནི་འཇལ་དང་གཞལ་བྱ་
དག །མཉམ་པ་ཉིད་ཀྱིས་ཁམས་གསུམ་གྱི། །གཉེན་པོ་ཉིད་དུ་འདོད་
པ་ཡིན། །ཞེས་གསུངས། སྔར་བཤད་པ་དེ་ལ་ཁ་ཅིག་ན་རེ། སྤང་
བྱ་ཆེ་རིམ་ནས་འགག་པ་དང་། གཉེན་པོ་ཆུང་རིམ་ནས་སྐྱེ་བ་མི་འཐད་
པར་ཐལ། སྤང་བྱ་ཆེན་པོ་ལ་གཉེན་པོ་ཡང་ཆེན་པོ་དགོས་པའི་ཕྱིར།
དགྲ་སྟོབས་ཆེན་པོ་ལ་གཤེད་མ་ཡང་སྟོབས་ཆེན་པོ་དགོས་པ་བཞིན་ནོ་
ཞེས་པའི་ཀླན་ཀ་དེ། དོན་དམ་པར་ཕན་གནོད་གང་ཡང་མེད་པའི་ལན་
དང་། ཀུན་རྫོབ་ཏུ་བཙོ་བླག་མཁན་གྱིས་གོས་ལ་ཆགས་པའི་དྲི་མ་རགས་
རིམ་ནས་ཁྲུད་རིམ་གྱི་དཔེས་སྤངས་པའི་སྒོ་ནས། སྒོམ་ལམ་བཤད་
མ་ཐག་པ་དེ་ནི་ཁམས་གསུམ་གྱི་རྣམ་པ་ཅན་གྱི་འཇལ་བྱེད་ཤེས་པ་དང་
གཞན་བྱ་དག་བདེན་སྟོང་མཉམ་པ་ཉིད་དུ་མངོན་སུམ་དུ་རྟོགས་པ་ཉིད་
ཀྱིས་དྲི་མ་མཐའ་དག་གི་གཉེན་པོ་བྱེད་པར་འདོད་པ་ཡིན་པས་སངས་
རྒྱས་ཀྱི་རྣམ་དག་ནི་ཤིན་ཏུ་བ་ཡིན་པར་རྣམ་པར་བཞག་གོ །ཞེས་པ་
ནི་འགྲེལ་བའི་ཚིག་ཟིན་ལྟར་ཡིན་ལ། འཕགས་པའི་དགོངས་པ་ལྟར་
ན༑ ཆོས་ཐམས་ཅད་བདེན་སྟོང་མཉམ་པ་ཉིད་མ་ཡིན་པར་ཐལ། སྤང་
བྱ་ཆེ་རིམ་ནས་འགག་པ་དང་གཉེན་པོ་ཆུང་རིམ་ནས་སྐྱེ་བའི་ཕྱིར་ཞེས་
པའི་ཀླན་ཀ་དེ། དོན་དམ་དུ་ཡིན་ན་རྟགས་མ་གྲུབ་པ་དང་། ཀུན་

རྫོབ་ཏུ་ཡིན་ན་ཁྱབ་པ་མ་གྲུབ་པའི་ལན་གྱིས་སེལ་ཞིང་སྤངས་པའི་སྒོ་
ནས། ཐེག་ཆེན་སྒོམ་ལམ་ནི་འཇལ་བྱེད་འཛིན་པ་དང་གཞལ་བྱ་གཟུང་
བ་དག་བདེན་སྟོང་མཉམ་པ་ཉིད་དུ་མངོན་སུམ་དུ་རྟོགས་པ་ཉིད་ཀྱིས་
ཁམས་གསུམ་གྱི་གཉེན་པོ་ཉིད་དུ་འདོད་པ་ཡིན་ནོ་ཞེས་པ་སྟེ། རྩ་བའི་ཚིག་
ཟིན་དང་ཤིན་ཏུ་འགྲིག་གོ །སྐབས་གཉིས་པའི་ཚིག་དོན་བཤད་ཟིན་ཏོ།། །།
༈ གསུམ་པ་གཞི་ཤེས་རྒྱས་པར་བཤད་པ་ལ་དྲུག །གཞི་
ཤེས་ཀྱི་རང་བཞིན། ཉེ་རིང་དུ་འཇོག་པའི་རྒྱུ་མཚན། སྤང་གཉེན་
གྱི་རབ་དབྱེ། ཇི་ལྟ་ཉམས་སུ་ལེན་ཚུལ། དེ་ལྟར་ཉམས་སུ་བླངས་
པའི་འབྲས་བུ། མཁྱེན་གསུམ་གྱི་མཇུག་བསྡུ་བའོ། །དང་པོ་ནི། །
ཚུལ་རོལ་ཕ་རོལ་མཐའ་ལ་མིན། །དེ་དག་བར་ན་མི་གནས་
པ༑ ༑དུས་རྣམས་མཉམ་པ་ཉིད་ཤེས་ཕྱིར། །ཤེས་རབ་ཕ་རོལ་ཕྱིན་
པར་འདོད། །ཅེས་གསུངས། མི་རྟག་སོགས་རྟོགས་པའི་ཤེས་རབ་
ཀྱིས་སོ་སྐྱེ་ལ་ལྟོས་ཏེ་ཚུ་རོལ་འཁོར་བའི་མཐའ་ལ་མངོན་ཞེན་གྱིས་
གནས་པ་མིན་པ་དང་། གཞན་དོན་ཁུར་དུ་འཁྱེར་བའི་སྙིང་རྗེ་ཆེན་
པོས་སོ་སྐྱེ་ལ་ལྟོས་ཏེ་ཕ་རོལ་ཆད་པའི་མྱང་འདས་ཀྱི་མཐའ་ལ་མངོན་
ཞེན་གྱིས་གནས་པ་མིན་པ་དང་། སྟོང་ཉིད་རྟོགས་པའི་ཤེས་རབ་ཀྱིས་
དེ་དག་གི་བར་ན་ཡང་བདེན་ཞེན་གྱིས་མི་གནས་པའི་ཁྱད་པར་གསུམ་

དང་ལྡན་ཞིང་། དུས་གསུམ་གྱི་ཆོས་རྣམས་བདེན་སྟོང་མཉམ་པ་ཉིད་
དུ་མངོན་སུམ་དུ་རྟོགས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ནི་རྟེན་སངས་
རྒྱས་དང་བྱང་སེམས་ཀྱི་རྒྱུད་ལ་ཉེ་བར་གྱུར་པ་སྟེ་ཡོད་པར་འདོད་པ་
ཡིན་ནོ། །ཚིགས་བཅད་འདིའི་ཤུགས་བསྟན་གྱི་དོན་ནི། གཞན་དོན་
དུ་འཁོར་བར་སྐྱེ་བ་ལེན་པའི་རྒྱུ་སྙིང་བརྩེ་བ་དང་བྲལ་བའི་རྒྱུ་མཚན་
གྱིས་འཁོར་བར་སྐྱེ་བའི་དངོས་པོ་ཙམ་ལ་མཐའ་གཅིག་ཏུ་དོར་བྱར་
ཞེན་པས་གནས་པ་དང་། ཡུན་རིང་པོར་གཞན་དོན་སྒྲུབ་པའི་ཐབས་
རྟོགས་པའི་ཤེས་རབ་དང་བྲལ་བའི་རྒྱུ་མཚན་གྱིས་འཁོར་བར་སྐྱེ་བའི་
དངོས་པོ་མེད་པའི་མྱང་འདས་ཙམ་ལ་མཐའ་གཅིག་ཏུ་བླང་བྱར་ཞེན་
པས་གནས་པའི་ཉན་རང་གཉིས་ནི། དུས་གསུམ་གྱི་ཆོས་རྣམས་བདེན་
སྟོང་མཉམ་པ་ཉིད་དུ་མངོན་སུམ་དུ་རྟོགས་པའི་ཤེས་རབ་ཀྱི་ཕ་རོལ་
ཏུ་ཕྱིན་པ་དང་རིང་པོར་གྱུར་པ་ཡིན་པར་འདོད་དེ་ཞེས་པའོ། །གསེར་
ཕྲེང་ལས་རྒྱུ་མཚན་སྔ་མ་གཉིས་གོ་ཟློག་ནས་བཤད་པ་དང༌། རྣམ་
བཤད་ལས་རྒྱུ་མཚན་སྔ་མ་གཉིས་གོ་ཟློག་ནས་སྦྱོར་བ་ནི་གཞུང་འདིའི་
དོན་མིན་པར་རྗེ་ཉིད་ཀྱི་གསུང་ལས་འབྱུང་བའོ་ཞེས་པ་ཇི་ལྟར་མི་འགལ་
ཞེ་ན། གསེར་ཕྲེང་ལས་གོ་ཟློག་ནས་བཤད་ཀྱང་། དུས་ཕྱིས་ཕར་
ཕྱིན་གྱི་བཤད་པ་གནང་པའི་ཚེ་གོ་ཟློག་པ་ནི་གཞུང་འདིའི་དོན་མིན་པར་

གསུངས་པ་ཡིན་པས་མི་འགལ་ལོ། །གཞུང་དེ་དག་གིས་ཉན་རང་དགྲ་
བཅོམ་པ་འཁོར་མཐར་ལྷུང་བར་བཤད་པ་མིན་ཏེ། འཁོར་བའི་འཆིང་
བ་ལས་གྲོལ་བའི་གང་ཟག་འཁོར་མཐར་ལྷུང་བར་བཤད་དུ་མི་རུང་
བའི་ཕྱིར། རྟག་མཐའ་རིགས་པས་སུན་ཕྱུང་བའི་གང་ཟག་རྟག་མཐར་
ལྷུང་བར་བཤད་དུ་མི་རུང་བ་བཞིན་ནོ། །དེས་ན་འཁོར་བར་སྐྱེ་བའི་
།་
དངོས་པོ་མཐའ་གཅིག་ཏུ་སྤང་བྱར་ཞེན་ནས་གནས་པ་ལ་འཁོར་བའི་
མཐའ་ལ་གནས་ཞེས་ཚིག་བསྡུས་ནས་བསྟན་པ་ཙམ་ཡིན་ཏེ། ཤེས་
བྱེད་དང་བཅས་པར་སྒོ་བློའི་ཡིག་ཆའི་འགལ་འདོད་ཁོ་བོས་བྲིས་པ་ལས་
ཤེས་པར་བྱའོ། །གཉིས་པ་ནི།
དེ་ནི་མཚན་མར་དམིགས་སྒོ་ནས། །ཐབས་མ་ཡིན་པས་རིང་
བ་སྟེ། །དེ་ནི་ཐབས་ལ་མཁས་པ་ཡིས། །ཡང་དག་ཉེ་བ་ཉིད་དུ་བཤད།།
ཅེས་གསུངས། གཞི་ཤེས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ནི།
གཞི་ལ་བདེན་གྲུབ་ཀྱི་མཚན་མར་དམིགས་ཤིང་ཞེན་པའི་སྒོ་ནས་འབྲས་
ཡུམ་བསྐྱེད་པའི་ཐབས་ལ་མཁས་པ་མ་ཡིན་པའི་ཉན་རང་ལ་རིང་བ་
སྟེ༑ ཤེར་ཕྱིན་དེ་ནི་འབྲས་ཡུམ་བསྐྱེད་པའི་ཐབས་ལ་མཁས་པའི་བྱང་
སེམས་ལ་ཡང་དག་པར་ཉེ་བ་ཉིད་དུ་མདོ་ལས་བཤད་དོ། །ཚིགས་
བཅད་གཉིས་པོ་འདི་རྣམ་བཤད་ལྟར་རོ། །གསེར་ཕྲེང་ལྟར་ན་འགྲེལ་
་

བའི་ཚིག་དོན་བཤད་པ་འདི་དང་མཐུན་ལ། རྩ་བའི་ཚིག་དོན་འདི་དང་
ཅུང་ཟད་མི་འདྲ་བར་བཤད་དེ་ཉི་སྣང་ལེའུ་བརྒྱད་མ་སོགས་ལྟར་ཡིན་
ནམ་སྙམ་མོ། །གསུམ་པ་ལ་གཉིས། སྤང་གཉེན་དངོས་དང༌། མཇུག་
བསྡུ་བའོ། །དང་པོ་ནི།
གཟུགས་སོགས་ཕུང་པོ་སྟོང་ཉིད་དང་། །དུས་གསུམ་གཏོགས་
པའི་ཆོས་རྣམས་དང༌། །སྦྱིན་སོགས་བྱང་ཆུབ་ཕྱོགས་རྣམས་ལ། །སྤྱོད་
པའི་འདུ་ཤེས་མི་མཐུན་ཕྱོགས། །སྦྱིན་ལ་སོགས་ལ་ངར་འཛིན་མེད།།
གཞན་དག་དེ་ལ་སྦྱོར་བྱེད་པ། །དེ་ནི་ཆགས་པའི་མཐའ་འགོག་པས།།
རྒྱལ་ལ་སོགས་ལ་ཆགས་པ་ཕྲ། །ཆོས་ཀྱི་ལམ་ནི་རང་བཞིན་གྱིས།།
དབེན་པའི་ཕྱིར་ན་དེ་ཟབ་ཉིད། །ཆོས་རྣམས་རང་བཞིན་གཅིག་པར་
ནི༑ ༑ཤེས་པས་ཆགས་པ་སྤོང་བ་ཡིན། །མཐོང་བ་ལ་སོགས་བཀག་
པ་ཡིས། །དེ་ནི་རྟོགས་པར་དཀའ་བར་བཤད། །གཟུགས་ལ་སོགས་
པ་མི་ཤེས་ཕྱིར། །དེ་ནི་བསམ་མི་ཁྱབ་པར་འདོད། །ཅེས་གསུངས།
འདི་ལ་གཉིས་ལས། དང་པོ་གཞི་ལམ་ལ་མཚན་འཛིན་གྱི་སྤང་གཉེན་
ནི༑ ཇི་ལྟ་བས་བསྡུས་པ་གཟུགས་ལ་སོགས་པའི་ཕུང་པོ་གང་ཟག་གི་
བདག་གི་སྟོང་པའི་སྟོང་པ་ཉིད་དང༌། ཇི་སྙེད་པས་བསྡུས་པ་དུས་གསུམ་
དུ་གཏོགས་པའི་ཆོས་རྣམས་དང་། སྦྱིན་པ་ལ་སོགས་པ་དང་བྱང་ཆུབ་

ཀྱི་ཕྱོགས་ལ་སོགས་པ་ལ་བདེན་པར་སྤྱོད་པའི་འདུ་ཤེས་ཀྱིས་བཅིངས་
པའི་ལམ་ནི་བྱང་སེམས་རིགས་ངེས་པའི་ལམ་གྱི་གོལ་ས་མི་མཐུན་
ཕྱོགས་ཡིན་ཞིང་། སྦྱིན་པ་ལ་སོགས་པ་ལ་འཁོར་གསུམ་དུ་བདེན་པར་
ཞེན་པའི་ངར་འཛིན་མེད་པ་ལ་རང་གནས་པས་གཞན་དག་དེ་ལ་སྦྱོར་
བར་བྱེད་པའི་བྱང་ཆུབ་སེམས་དཔའི་རྒྱུད་ཀྱི་གཞི་ལམ་བདེན་མེད་དུ་
མངོན་སུམ་དུ་རྟོགས་པའི་ཡེ་ཤེས་དེ་ནི་གཞི་ལམ་ལ་བདེན་པར་ཆགས་
པའི་མཐའ་འགོག་པའི་གཉེན་པོ་ཡིན་ནོ། །གཉིས་པ་འབྲས་བུ་ལ་མཚན་
འཛིན་གྱི་སྤང་གཉེན་ནི། རྒྱལ་བ་དང་དེའི་བར་གསུམ་གྱི་དགེ་བ་ལ་
བདེན་པར་ཆགས་པ་ཕྲ་མོས་བཅིངས་བཞིན་དུ་དེ་ལ་ཕྱག་འཚལ་བ་
དང་། བྱང་ཆུབ་ཏུ་བསྔོ་བ་ནི་ལས་སྒྲིབ་སོགས་ཀྱི་གཉེན་པོ་ཡིན་ཀྱང་
བྱང་སེམས་ཀྱི་ལམ་གྱི་མི་མཐུན་ཕྱོགས་ཡིན་ནོ། །ཇི་ལྟར་ན་ཆགས་
པ་ཕྲ་མོ་མི་མཐུན་ཕྱོགས་ཡིན་ཞེ་ན། དེ་མི་མཐུན་ཕྱོགས་ཡིན་ཏེ། དེས་
དེ་བཞིན་གཤེགས་པ་སོགས་ལ་བདེན་གྲུབ་ཏུ་ཞེན་པ་གང་ཞིག །ཆོས་
ཀྱི་ལམ་སྟེ་རིགས་ནི་བདེན་གྲུབ་ཀྱི་རང་བཞིན་གྱིས་དབེན་པའི་ཕྱིར་
ཟབ་པ་ཉིད་དེ་དེའི་ཕྱིར་རོ། །འོ་ན་དེའི་གཉེན་པོ་གང་ཞེ་ན། ཆོས་
རྣམས་ཀྱི་རང་བཞིན་གཅིག་པ་སྟེ་བདེན་སྟོང་རོ་གཅིག་ཏུ་མངོན་སུམ་
དུ་ཤེས་པས་འབྲས་བུ་ལ་བདེན་པར་ཆགས་པ་སྤོང་བ་ཡིན་ནོ། །དེ་
་

ཇི་ལྟར་ཟབ་པ་ཡིན་ཞེ་ན། གཟུགས་སོགས་འཛིན་པའི་ཐ་སྙད་པའི་
ཚད་མས་མཐོང་བ་ལ་སོགས་པ་བཀག་པས་དོན་དམ་པའི་གནས་ལུགས་
དེ་ནི་རྟོགས་པར་དཀའ་བར་མདོ་ལས་བཤད་པའི་ཕྱིར་ཟབ་པ་ཡིན་ནོ།།
རྟོགས་དཀའ་བ་ཇི་ལྟར་ཡིན་ཞེ་ན། རིགས་ཤེས་ལ་མ་ལྟོས་པར་གཟུགས་
ལ་སོགས་པ་ཀུན་རྫོབ་བདེན་པར་མི་ཤེས་པའི་ཕྱིར་དང་དོན་དམ་པའི་གནས་
ལུགས་དེ་ནི་བསམ་གྱི་མི་ཁྱབ་པ་སྟེ་ཐ་སྙད་པའི་དངོས་ཡུལ་ལས་འདས་པར་
འདོད་རིགས་པའི་ཕྱིར་རྟོགས་པར་དཀའ་བ་ཡིན་ནོ། །གཉིས་པ་ནི།
དེ་ལྟར་ཀུན་ཤེས་ཉིད་ལུགས་ལ། །མི་མཐུན་གཉེན་པོའི་ཕྱོགས་
དག་གི །རྣམ་པར་དབྱེ་བ་མ་ལུས་པ། །ཇི་སྐད་བཤད་པ་འདིར་ཤེས་
བྱ༑ ༑ཞེས་གསུངས། གོང་དུ་བཤད་པའི་ཚུལ་དེ་ལྟར་ཀུན་ཤེས་པ་
ཉིད་ཀྱི་ལུགས་ལ་སྟེ་སྐབས་སུ་ཉན་རང་གི་ལམ་ནི་ཐེག་ཆེན་ལ་ལྟོས་
ཏེ་མི་མཐུན་པའི་ཕྱོགས་དང་། བྱང་སེམས་དང་སངས་རྒྱས་ཀྱི་ལམ་
ནི་གཉེན་པའི་ཕྱོགས་ཡིན་པ་དག་གི་རྣམ་པར་དབྱེ་བ་མ་ལུས་པ་མདོ་
ལས་ཇི་སྐད་བཤད་པ་རྣམས་ནི་སྐབས་གསུམ་པ་འདིར་སྔར་བཤད་པ་
བཞིན་དུ་ཤེས་པར་བྱའོ། །བཞི་པ་ནི།
གཟུགས་སོགས་དེ་མི་རྟག་སོགས་དང༌། །དེ་མ་རྫོགས་དང་
རབ་རྫོགས་དང༌། །དེ་ལ་ཆགས་པ་མེད་ཉིད་ལ། །སྤྱོད་པ་བཀག་པའི་

སྦྱོར་བ་དང༌། །མི་འགྱུར་བྱེད་པོ་མེད་ཉིད་དང༌། །བྱ་དཀའ་རྣམ་
གསུམ་སྦྱོར་བ་དང༌། །སྐལ་བ་ཇི་བཞིན་འབྲས་ཐོབ་པས། །འབྲས་
ཡོད་འདོད་པ་དེ་དང་ནི། །གཞན་ལ་རག་ལས་མེད་གང་དང༌། །སྣང་
བ་རྣམ་བདུན་ཤེས་བྱེད་དོ། །གཟུགས་ལ་སོགས་ལ་རློམ་མེད་པ། །རྣམ་
བཞི་དེ་ཡི་མཉམ་པ་ཉིད། །ཅེས་གསུངས། འདི་ལ་གཉིས་ལས། སྦྱོར
བའི་ངོ་བོ་ནི། ཁྱད་གཞི་གཟུགས་སོགས་ལ་བདེན་ཞེན་བཀག་པའི་སྦྱོར་
བ་དང་། ཁྱད་ཆོས་མི་རྟག་སོགས་ལ་བདེན་ཞེན་བཀག་པའི་སྦྱོར་བ་
དང་།ཀུན་བཏགས་པའི་གཟུགས་སོགས་ཡོན་ཏན་གྱི་རྟེན་དུ་རྫོགས་པ་དེ་ལ་
པ་དང་ཆོས་ཉིད་ཀྱི་གཟུགས་སོགས་ཡོན་ཏན་གྱི་རྟེན་དུ་རྫོགས་པ་དེ་ལ་
བདེན་ཞེན་བཀག་པའི་སྦྱོར་བ་དང༌། དོན་དམ་པར་ཆགས་པ་མེད་
པ་ལ་བདེན་པར་ཞེན་པའི་སྤྱོད་པ་བཀག་པའི་སྦྱོར་བ་དང་། ཚིག་གིས་
བསྟན་མ་བསྟན་གྱི་སྒོ་ནས་འཕེལ་འགྲིབ་ཀྱི་གཞན་དུ་མི་འགྱུར་བའི་ཤེར་
ཕྱིན་ལ་བདེན་ཞེན་བཀག་པའི་སྦྱོར་བ་དང་། བསྟོད་སྨད་ཀྱིས་ཆགས་
སྡང་སོགས་སུ་བྱེད་པ་པོ་མེད་པ་ཆོས་རྣམས་ཀྱི་རང་བཞིན་ལ་བདེན་
ཞེན་བཀག་པའི་སྦྱོར་བ་དང་། བྱ་དཀའ་བ་མཁྱེན་གསུམ་ལ་བདེན
ཞེན་བཀག་པའི་སྦྱོར་བ་དང་། ཤེར་ཕྱིན་ལ་བསླབས་པས་རང་རང་
གི་སྐལ་བ་ཇི་ལྟ་བ་བཞིན་དུ་འབྲས་བུ་ཐོབ་པ་ཡོད་པ་ལ་བདེན་ཞེན་བཀག་

པའི་སྦྱོར་བ་དང་། ཤེར་ཕྱིན་ལ་བརྩོན་པའི་གང་ཟག་བསྲུང་བ་སྐྱབས་
གཞན་ལ་རག་མ་ལས་པ་ལ་བདེན་ཞེན་བཀག་པའི་སྦྱོར་བ་དང་། ཤེས་
བྱེད་སྣང་བ་རྣམ་བདུན་ལ་བདེན་ཞེན་བཀག་པའི་སྦྱོར་བ་སྟེ་བཅུའོ།།
དང་པོ་དགུ་ནི་དོན་དམ་རྣམ་ཅན་དང༌། ཐ་མ་ལ་ཀུན་རྫོབ་དང་དོན་
དམ་རྣམ་ཅན་གཉིས་ཡོད་ལ། ས་མཚམས་ནི་ས་བཅུ་པའི་བར་དུ་ཡོད་
པར་གསེར་ཕྲེང་རྣམ་བཤད་གཉིས་ཀར་གསུངས་ཤིང་། རྟོགས་དཀའི་
སྣང་བར་བཟློས་སྤོང་གི་སྐབས་སུ་སྦྱོར་ལམ་དུ་གསུངས་པས་སྦྱོར་ལམ་
ཡིན་པར་བཤད་དོ། །ཤུགས་བསྟན་གྱི་དོན་ནི། ཡུལ་དེ་དག་ལ་བདེན་
ཞེན་མ་བཀག་པའི་ཐེག་དམན་གྱི་སྦྱོར་བ་བཅུ་དང༌། ཟིན་བྱ་སེམས་
དཔའི་གཞི་ཤེས་ཀྱི་སྦྱོར་བ་བཅུ་རྣམས་སོ། །དེའི་འཛིན་སྟངས་མཉམ་
ཉིད་ནི། གཟུགས་ལ་སོགས་པའི་ངོ་བོ་དང་། སྔོ་སེར་ལ་སོགས་པའི་
མཚན་མ་དང་། དབྱིབས་དང་ཁ་དོག་ལ་སོགས་པའི་དབྱེ་བ་དང་། སྦྱོར་
ལམ་ལ་སོགས་པའི་ཡུལ་ཅན་ལ་རློམ་པ་སྟེ་བདེན་ཞེན་མེད་པ་རྣམ་པ་
བཞི་ནི། དངོས་བསྟན་གྱི་སྦྱོར་བ་བཅུ་པོ་དེའི་མཉམ་པ་ཉིད་ཡིན་ལ།
དབྱེ་ན་བཞི་བཅུའོ། །ཤུགས་བསྟན་གྱི་མཉམ་པ་ཉིད་ཀྱང་ཡོད་པར་
གསེར་ཕྲེང་ལས་གསུངས་སོ། །རྣམ་བཤད་ཀྱི་རྒྱས་བཤད་དུ་མཉམ་
ཉིད་བཞི་སྦྱོར་བ་ཡིན་པར་བཤད་པ་ནི་དཔྱོད་དགོས་སོ། །ལྔ་པ་ལ་

གཉིས། མདོར་བསྟན་དང༌། རྒྱས་བཤད་དོ། །དང་པོ་ནི།
སྡུག་བསྔལ་ལ་སོགས་བདེན་པ་ལ། །ཆོས་ཤེས་རྗེས་སུ་ཤེས་
པ་དང་། །བཟོད་ཤེས་སྐད་ཅིག་བདག་ཉིད་འདི། །ཀུན་ཤེས་ཚུལ་
ལ་མཐོང་བའི་ལམ། །ཞེས་གསུངས། སྡུག་བསྔལ་ལ་སོགས་པའི་
བདེན་པ་བཞི་པོ་རེ་རེ་ལ་དམིགས་པའི་ཆོས་སུ་ཤེས་པའི་བཟོད་པ་དང་།
རྗེས་སུ་ཤེས་པའི་བཟོད་པ་དང༌། ཆོས་སུ་ཤེས་པ་དང༌། རྗེས་སུ་ཤེས་
པ་བཞི་བཞིར་ཕྱེ་བའི་སྐད་ཅིག་མ་བཅུ་དྲུག་གི་བདག་ཉིད་འདི་ནི་ཀུན་ཤེས་ཀྱི་
ཚུལ་ལ་སྟེ་སྐབས་སུ་བསྟན་པའི་མཐོང་བའི་ལམ་ཡིན་ནོ། །གཉིས་པ་ནི།
གཟུགས་རྟག་མ་ཡིན་མི་རྟག་མིན། །མཐའ་ལས་འདས་དང་
རྣམ་དག་དང༌། །མ་སྐྱེས་མ་འགགས་ལ་སོགས་དང༌། །མཁའ་འདྲ་
ཆགས་པ་སྤངས་པ་དང༌། །ཡོངས་སུ་འཛིན་ལས་གྲོལ་བ་དང༌། །ངོ་
བོ་ཉིད་ཀྱིས་བརྗོད་མེད་དང༌། །གང་ཕྱིར་འདི་དོན་བརྗོད་པ་ཡིས།།
གཞན་ལ་སྦྱིན་དུ་མེད་པ་དང་། །དམིགས་པ་མེད་པར་བྱེད་པ་དང༌།།
ཤིན་ཏུ་རྣམ་དག་ནད་མི་འབྱུང༌། །ངན་སོང་ཆད་དང་འབྲས་བུ་ནི།།
མངོན་དུ་བྱ་ལ་མི་རྟོག་ཉིད། །མཚན་མ་དག་དང་མ་འབྲེལ་དང༌།།
དངོས་དང་མིང་དང་གཉིས་པོ་ལ། །ཤེས་པ་སྐྱེ་བ་མེད་པ་ནི། །ཀུན་
ཤེས་ཉིད་ཀྱི་སྐད་ཅིག་མ། །ཞེས་གསུངས། སྐབས་འདིར་སྒྲོ་འདོགས་

སོ་གཉིས་དང་བྲལ་བའི་རྣམ་པ་བཅུ་དྲུག་གསུངས་ཏེ། གཟུགས་རྟག་
མ་ཡིན་མི་རྟག་མིན། །ཞེས་པས། སྡུག་བདེན་དོན་དམ་པར་རྟག་པ་
དང་མི་རྟག་པ་དང་བྲལ་བ་དང་། དོན་དམ་པར་རྟག་ཆད་ཀྱི་མཐའ་
ལས་འདས་ཞེས་པས། སྡུག་བདེན་དོན་དམ་པར་སྡུག་བསྔལ་བ་དང་
སྡུག་བསྔལ་བ་མ་ཡིན་པ་དང་བྲལ་བ་དང་། དོན་དམ་རང་བཞིན་གྱིས་
རྣམ་པར་དག་ཅེས་པས། སྡུག་བདེན་དོན་གཞན་གྱི་བདག་གིས་སྟོང་
མི་སྟོང་བདེན་པར་གྲུབ་པ་དང་བྲལ་བ་དང་། དོན་དམ་པར་མ་སྐྱེས་
མ་འགགས་ལ་སོགས་ཞེས་པས། སྡུག་བདེན་ངོ་བོར་གྱུར་པའི་བདག་
དང་བདག་མེད་བདེན་པར་གྲུབ་པ་དང་བྲལ་བ་སྟེ། སྡུག་བདེན་གྱི་རྣམ་
པ་བཞི་ནི་དོན་རྣམ་དང་། དེ་ལྟར་རྟོགས་པའི་མཐོང་ལམ་སྡུག་བསྔལ་
བཟོད་ཤེས་ཀྱི་སྐད་ཅིག་མ་བཞི་ནི་ཤེས་རྣམ་ཡིན་ནོ། །དོན་དམ་པར་
མེད་པ་ནམ་མཁའ་དང་འདྲ་ཞེས་པས། ཀུན་འབྱུང་བདེན་པ་སྡུག་
བསྔལ་གྱི་བྱེད་རྒྱུ་དང་བྱེད་རྒྱུ་མ་ཡིན་པ་བདེན་པར་གྲུབ་པ་དང་བྲལ་
བ་དང༌། ཆགས་སོགས་ཉོན་མོངས་དོན་དམ་པར་གྲུབ་པ་སྤངས་པ་
ཞེས་པས་ཀུན་འབྱུང་བདེན་པ་སྡུག་བསྔལ་ཀུན་འབྱུང་བ་ཡིན་མིན་བདེན་
པར་གྲུབ་པ་དང་བྲལ་བ་དང་། དོན་དམ་པར་ཡོངས་སུ་འཛིན་པ་ལས་
གྲོལ་བ་ཞེས་པས། ཀུན་འབྱུང་བདེན་པ་སྡུག་བསྔལ་ཤུགས་དྲག་རབ་

ཏུ་སྐྱེ་མི་སྐྱེ་བདེན་པར་གྲུབ་པ་དང་བྲལ་བ་དང་། དོན་དམ་པར་ངོ་བོ་
ཉིད་ཀྱིས་བརྗོད་དུ་མེད་ཅེས་པས། ཀུན་འབྱུང་བདེན་པ་སྡུག་བསྔལ་
གཅིག་ནས་གཅིག་ཏུ་བརྒྱུད་པའི་རྐྱེན་ཡིན་མིན་བདེན་པར་གྲུབ་པ་དང་
བྲལ་བ་སྟེ། ཀུན་འབྱུང་བདེན་པའི་རྣམ་པ་བཞི་ནི་དོན་རྣམ་དང་། དེ་
ལྟར་རྟོགས་པའི་ཀུན་འབྱུང་བཟོད་ཤེས་ཀྱི་སྐད་ཅིག་མ་བཞི་ནི་ཤེས་རྣམ་
ཡིན་ནོ། །འགོག་བདེན་གྱི་དོན་བརྗོད་པས་དོན་དམ་པར་གཞན་ལ་
སྦྱིན་དུ་མེད་པས་ཞེས་པས། འགོག་བདེན་ཉོན་མོངས་འགོག་པ་ཡིན་
མིན་བདེན་པར་གྲུབ་པ་དང་བྲལ་བ་དང་། དོན་དམ་པར་དམིགས་པ་
མེད་པར་བྱེད་པ་ཞེས་པས། འགོག་བདེན་སྡུག་བསྔལ་ཞི་བ་ཡིན་མིན་
བདེན་པར་གྲུབ་པ་དང་བྲལ་བ་དང་། དོན་དམ་པར་རྟག་ཆད་ཀྱི་མཐའ་
གཉིས་ཀྱི་དྲི་མ་ཤིན་ཏུ་རྣམ་པར་དག་ཅེས་པས། འགོག་བདེན་བདེ་
གཙང་གིས་གྱ་ནོམ་པ་ཡིན་མིན་བདེན་པར་གྲུབ་པ་དང་བྲལ་བ་དང་།
ཕན་ཡོན་ནད་ཐམས་ཅད་མི་འབྱུང་ཞེས་པས། འགོག་བདེན་སླར་མི་
ལྡོག་པའི་ངེས་འབྱུང་ཡིན་མིན་བདེན་པར་གྲུབ་པ་དང་བྲལ་བ་སྟེ།
འགོག་བདེན་གྱི་རྣམ་པ་བཞི་ནི་དོན་རྣམ་དང༌། དེ་ལྟར་རྟོགས་པའི་
འགོག་པ་བཟོད་ཤེས་ཀྱི་སྐད་ཅིག་མ་བཞི་ནི་ཤེས་རྣམ་ཡིན་ནོ། །ཕན་
ཡོན་ངན་སོང་གསུམ་དུ་སྐྱེ་བ་ཆད་ཅེས་པས། ལམ་བདེན་ཐར་པར་

འཁྲིད་པའི་ལམ་ཡིན་མིན་བདེན་པར་གྲུབ་པ་དང་བྲལ་བ་དང་། འབྲས་
བུ་མངོན་དུ་བྱ་བའི་ཐབས་ལ་དོན་དམ་པར་རྣམ་པར་མི་རྟོག་ཅེས་པས།
ལམ་བདེན་ཉོན་མོངས་ཀྱི་གཉེན་པོར་རིགས་པ་ཡིན་མིན་བདེན་པར་
གྲུབ་པ་དང་བྲལ་བ་དང་། དོན་དམ་པར་སྔོ་སེར་སོགས་ཀྱི་མཚན་མ་
དག་དང་མ་འབྲེལ་ཞེས་པས། ལམ་བདེན་སེམས་ཕྱིན་ཅི་མ་ལོག་པར་
སྒྲུབ་པ་ཡིན་མིན་བདེན་པར་གྲུབ་པ་དང་བྲལ་བ་དང་། བརྗོད་བྱའི་
དངོས་པོ་དང་རྗོད་བྱེད་ཀྱི་མིང་དང་གཉིས་པོ་ལ་གཉིས་སྣང་ཅན་གྱི་
ཤེས་པ་སྐྱེ་བ་མེད་པ་ཞེས་པས། ལམ་བདེན་རྟག་ཕན་གྱི་གནས་སུ་འགྲོ་
བའི་ངེས་འབྱིན་ཡིན་མིན་བདེན་པར་གྲུབ་པ་དང་བྲལ་བ་སྟེ། ལམ་
བདེན་གྱི་རྣམ་པ་བཞི་ནི་དོན་རྣམ་དང༌། དེ་ལྟར་རྟོགས་པའི་ལམ་བཟོད་
ཤེས་ཀྱི་སྐད་ཅིག་མ་བཞི་ནི་ཤེས་རྣམ་ཡིན་ནོ། །ཀུན་ཤེས་པ་ཉིད་ཀྱི་
སྐབས་ནས་བསྟན་པའི་སྐད་ཅིག་མ་བཅུ་དྲུག་ནི་བྱང་ཆུབ་སེམས་དཔའི་
མཐོང་བའི་ལམ་ཡིན་ནོ། སྒྲོ་འདོགས་སོ་གཉིས་དང་མ་བྲལ་བའི་ཉན་
རང་གི་ཤེས་བཟོད་སྐད་ཅིག་མ་བཅུ་དྲུག་ནི་ཤུགས་ལ་བསྟན་ཏོ། །སྐབས་
གསུམ་པ་འདིར་སྒོམ་ལམ་ལོགས་སུ་མ་བསྟན་ཏེ། ཐེག་དམན་གྱི་རྟོགས་
རིགས་སུ་གནས་པའི་ཐེག་ཆེན་གྱི་མཐོང་ལམ་ནི་ཤེས་མཐོང་གིས་བལྟས་
ནས་འདའ་བར་བྱ་བའི་ལམ་ཡིན་གྱི། རྒྱུན་གཙོ་བོར་བསྒོམས་ནས་

མངོན་དུ་བྱ་བའི་ལམ་མ་ཡིན་པའི་ཕྱིར་རོ། །དྲུག་པ་ནི།
དེ་ལྟར་འདི་དང་ཡང་འདི་དང༌། །ཡང་འདི་ཡིན་ཏེ་རྣམ་གསུམ་
པོ༑ ༑འདི་ནི་གནས་སྐབས་གསུམ་པོ་དག །རྫོགས་པར་ཡོངས་སུ་
བསྟན་པ་ཡིན། །ཞེས་གསུངས། དེ་ལྟར་མཁྱེན་གསུམ་རྒྱས་པར་
བསྟན་ནས་དེའི་རྗེས་སུ། ཡུམ་འདི་ནི་ཆོས་གང་ཡང་ཐོབ་པར་བྱེད་
པ་མ་ཡིན་ཞེས་སོགས་གཞི་ཤེས་ཀྱི་མཇུག་བསྡུས་པའི་མདོ་འདི་དང་།
ཡང་ཡུམ་འདི་ནི་འདོད་ཁམས་ལས་འདས་པར་བྱེད་པ་མ་ཡིན་ཞེས་
སོགས་ལམ་ཤེས་ཀྱི་མཇུག་བསྡུས་པའི་མདོ་འདི་དང༌། ཡང་ཡུམ་འདི་
ནི་སངས་རྒྱས་ཀྱི་ཆོས་རྣམས་སྟེར་བར་བྱེད་པ་མ་ཡིན་ཞེས་སོགས་རྣམ་
མཁྱེན་གྱི་མཇུག་བསྡུ་བའི་མདོ་འདི་ཡིན་ཏེ། མདོ་ཚིག་རྣམ་པ་གསུམ་
པོ་འདི་ནི་མཁྱེན་གསུམ་གྱི་གནས་སྐབས་གསུམ་པོ་དག་རྫོགས་པར་ཏེ་
བཤད་ཟིན་པར་བསྟན་པ་ཡིན་ནོ། །དེ་ལྟར་མས་རིམ་ནས་སྡུད་པ་ནི་
ཉི་ཁྲི་དང་། འགྲེལ་པར་ཡས་རིམ་ནས་སྡུད་པ་ནི་བརྒྱད་སྟོང་པ་ལྟར་
ཡིན་ནོ། །སྐབས་གསུམ་པའི་ཚིགས་དོན་བཤད་ཟིན་ཏོ།། །།
༈ གཉིས་པ་སྦྱོར་བཞི་རྒྱས་པར་བཤད་པ་ལ་གཉིས། དབང་
དུ་བྱ་བ་དང༌། བརྟན་པ་རྒྱུ་འབྲས་རྒྱས་བཤད་དོ། །དང་པོ་ལ་གཉིས།
དབང་དུ་བྱེད་པའི་རྒྱུ་རྣམ་རྫོགས་སྦྱོར་བ་དང་། དབང་དུ་བྱ་བའི་འབྲས་

བུ་རྩེ་སྦྱོར་རྒྱས་བཤད་དོ། །དང་པོ་ལ་གཉིས། སྦྱོར་བ་ཁྱད་པར་ཅན་
རྒྱུད་ལ་བསྐྱེད་པ་དང༌། སྦྱོར་བ་ཁྱད་པར་ཅན་རྒྱུད་ལ་སྐྱེས་པའི་གོ་
རིམ་མོ། །དང་པོ་ལ་བཞི། སྦྱོར་ས་རྣམ་པ། སྦྱོར་བ་པོ་གང་ཟག
སྦྱོར་བ་རང་གི་ངོ་བོ། སྦྱོར་བའི་སྔོན་འགྲོའི་ཆོས་སོ། །དང་པོ་ལ་
གཉིས། མདོར་བསྟན་དང༌། རྒྱས་བཤད་དོ། །དང་པོ་ནི།
གཞི་ཤེས་པ་ཡི་བྱེ་བྲག་རྣམས། །རྣམ་པ་ཞེས་བྱ་མཚན་ཉིད་
དེ༑ ༑ཀུན་མཁྱེན་ཉིད་ནི་རྣམ་གསུམ་ཕྱིར། །དེ་ནི་རྣམ་པ་གསུམ་
དུ་འདོད། །ཅེས་གསུངས། གཞི་བདེན་བཞིའི་ཆོས་མི་རྟག་སོགས་
ཤེས་པའི་ཡེ་ཤེས་ཀྱི་བྱེ་བྲག་རྣམས་ལ་རྣམ་པ་ཞེས་བྱའོ། །བྱེ་བྲག་དེ་
ཡང་སྤང་བྱ་གང་གི་གཉེན་པོའི་མཚན་ཉིད་གང་ཡིན་པ་སྟེ། དཔེར་
ན་འདིར་བསྟན་མི་རྟག་རྟོགས་པའི་ཡེ་ཤེས་ནི་འདིར་བསྟན་གཉེན་པོའམ་
ཤེས་རྣམ་བརྒྱ་དང་དོན་གསུམ་གྱི་དང་པོའི་མཚན་ཉིད་ཡིན་པ་ལྟ་བུའོ།།
རྣམ་བཤད་ལས། འདིར་བསྟན་རྣམ་པ་ཁོ་རང་མཚན་ཉིད་ཡིན་པས།
རྣམ་པའི་མཚན་ཉིད་བཤད་པ་མི་འཐད་དེ། གཞན་དུ་ན། སྔར་གཞི་
གཉེན་རྣམ་གསུམ་གྱིས་མཁྱེན་གསུམ་མཚོན་ནས་བསྟན་པར་གསུངས་
པའི་སྐབས་དོན་བོར་བར་འགྱུར་གསུངས་ཏེ། དེ་ལྟར་ན་གཉེན་པོའི་
མཚན་ཉིད་བཤད་པའང་མི་འཐད་པར་མི་འགྱུར་རམ། དེར་མ་ཟད་

。
རྣམ་མཁྱེན་མཚོན་བྱེད་ཀྱི་ཆོས་བཅུ་སོགས་ཀྱང་རེ་རེ་ནས་མཚོན་བྱ་
མ་ཡིན་པར་མི་འགྱུར་རམ་སྙམ་པས་དགོངས་པ་གང་ཡིན་བཙལ་བར་
བྱའོ། །རྟོགས་དཀའི་སྣང་བར་རྣམ་པ་བརྒྱ་དང་དོན་གསུམ་ཀ་ཤེས་
རྣམ་ཡིན་པར་གསུངས་སོ། །ཀུན་མཁྱེན་ཉིད་དེ་མཁྱེན་པ་ལ་རྣམ་གསུམ་
ཡོད་པའི་ཕྱིར་ཤེས་རྣམ་དེ་ནི་རྣམ་པ་གསུམ་དུ་འདོད་དོ། །དོན་རྣམ་
མདོར་བསྟན་ཚུལ་གྱིས་འདོན་པ་ནི། ཤེས་བྱ་གཞི་ཡི་བྱེ་བྲག་རྣམས།།
རྣམ་པ་ཞེས་བྱ་མཚན་ཉིད་དེ། །བདེན་པ་དག་ནི་རྣམ་བཞིའི་ཕྱིར། །དེ་
ནི་རྣམ་པ་བཞི་རུ་འདོད། །ཅེས་པའོ་ཞེས་གསེར་ཕྲེང་ལས་གསུངས་
སོ༑ ༑གཉིས་པ་ལ་གསུམ། གཞི་ཤེས་དང༌། ལམ་ཤེས་དང་། རྣམ་
མཁྱེན་གྱི་རྣམ་པ་རྒྱས་བཤད་དོ། །དང་པོ་ནི།
མེད་པའི་རྣམ་པ་ནས་བཟུང་སྟེ། །མི་གཡོ་བ་ཡི་རྣམ་པའི་བར།།
བདེན་པ་སོ་སོ་ལ་བཞི་དང་། །ལམ་ལ་དེ་ནི་བཅོ་ལྔར་བཤད། །ཅེས་
གསུངས། གཞི་ཤེས་ཀྱི་དོན་རྣམ་ནི། མེད་པའི་རྣམ་པ་ནས་བཟུང་
སྟེ༑ མི་གཡོ་བའི་རྣམ་པའི་བར་ཉེར་བདུན་ཡོད་པར་མདོ་ལས་བཤད་
པ་དེ། བདེན་པ་དང་པོ་གསུམ་སོ་སོ་སྟེ་རེ་རེ་ལ་རྣམ་པ་བཞི་བཞི་སྟེ་
བཅུ་གཉིས་དང་། ལམ་བདེན་ལ་བཅོ་ལྔར་ཕྱེ་བ་སྟེ་རྗེ་བཙུན་གྱིས་མཛད་
དོ༑ ༑དེ་དག་ཀྱང་གང་ཞེ་ན། རྟག་པར་མེད་པའི་མིང་གིས་བསྟན་

པའི་མི་རྟག་པ་དང་། དོན་དམ་པར་མི་སྐྱེ་བའམ་སྐད་ཅིག་གཅིག་ལས་
ལྷག་པར་མི་སྐྱེ་བའི་མིང་གིས་བསྟན་པའི་སྡུག་བསྔལ་བ་དང༌། བྱེད་
པ་པོའི་བདག་གིས་དབེན་པའི་སྟོང་པ་དང༌། བདག་འཛིན་གྱིས་མི་རྫི་
བའི་བདག་མེད་དེ་སྡུག་བདེན་གྱི་རྣམ་པ་བཞི་དང༌། དོན་དམ་པར་
མིང་གཟུགས་སྐྱེད་པའི་གནས་མེད་པ་དང༌། དོན་དམ་པར་འགྲོ་འོང་
མེད་པ་ནམ་མཁའ་དང་མཚུངས་པ་དང༌། དོན་དམ་པར་རྟོག་དཔྱོད་
འབྲས་བུ་དང་བཅས་པས་བརྗོད་དུ་མེད་པ་དང༌། དོན་དམ་པར་མིང་
སྟེ་མིང་གཞིའི་ནང་ཚན་གྱི་ཚོར་བ་མེད་པ་བཞིས་རིམ་བཞིན་བསྟན་
པའི་རྒྱུ་དང༌། ཀུན་འབྱུང་དང་། རབ་སྐྱེ་དང་། རྐྱེན་ཏེ་ཀུན་འབྱུང་
བདེན་པའི་རྣམ་པ་བཞི་དང༌། རྒྱུད་གཅིག་ནས་གཅིག་ཏུ་འགྲོ་བ་མེད་
པ་དང་། རྐྱེན་གྱིས་མི་འཕྲོགས་པའམ་བློས་ཡོངས་གཅོད་ཀྱི་ཡུལ་དུ་
གཟུང་དུ་མེད་པ་དང༌། ཉམས་པ་མེད་པས་མི་ཟད་པ་དང་། འདུས་
མ་བྱས་ཡིན་པས་སྐྱེ་བ་མེད་པ་བཞིས་རིམ་བཞིན་བསྟན་པའི་འགོག་པ་
དང་། ཞི་བ་དང་། གྱ་ནོམ་པ་དང༌། ངེས་འབྱུང་སྟེ་འགོག་བདེན་
གྱི་རྣམ་པ་བཞི་དང་བཅུ་གཉིས་སོ། །ལམ་བདེན་གྱི་རྣམ་པ་ལ་གསུམ་
ལས། ཉོན་སྒྲིབ་ཀྱི་གཉེན་པོ་མཐོང་ལམ་ཟག་མེད་བཞི་ནི། བྱེད་པ་
པོའི་གང་ཟག་གི་བདག་མེད་པ་དང་། ཤེས་པ་པོའི་གང་ཟག་གི་བདག་

མེད་པ་དང་། གོང་མར་འཕོ་བ་པོའི་གང་ཟག་གི་བདག་མེད་པ་དང་།
ཉོན་མོངས་འདུལ་བ་པོའི་གང་ཟག་གི་བདག་མེད་པར་མངོན་སུམ་དུ་
རྟོགས་པའི་མཐོང་ལམ་བཞི་ནི་གོ་རིམ་བཞིན་དུ་ལམ་དང༌། རིགས་
པ་དང་། སྒྲུབ་པ་དང་། ངེས་འབྱིན་ཡིན་པ་དང༌། ཤེས་སྒྲིབ་ཀྱི་
གཉེན་པོ་སྒོམ་ལམ་ཟག་བཅས་ལྔ་ནི། རྨི་ལམ་ལྟར་ཕྱི་དོན་ངོ་བོ་ཉིད་
མེད་པ་དང༌། སྒྲ་བརྙན་ལྟར་ཕྱི་དོན་མ་སྐྱེ་བ་དང་། མིག་ཡོར་ལྟར་
ཕྱི་དོན་མ་འགགས་པ་དང༌། སྨིག་རྒྱུ་ལྟར་ཕྱི་དོན་གཟོད་མ་ནས་ཞི་
བ་དང་། སྒྱུ་མ་ལྟར་ཕྱི་དོན་རང་བཞིན་གྱིས་མྱ་ངན་ལས་འདས་པར་
རྟོགས་པའི་སྒོམ་ལམ་རྗེས་ཐོབ་ཡེ་ཤེས་ལྔ་དང་། ཤེས་སྒྲིབ་ཀྱི་གཉེན་
པོ་མཐོང་ལམ་ཟག་མེད་དྲུག་ནི། ཕྱི་དོན་གྱི་ཀུན་ནས་ཉོན་མོངས་པ་
མེད་པ་དང་། ཕྱི་དོན་གྱི་རྣམ་པར་བྱང་བ་མེད་པ་དང་། ཕྱི་དོན་གྱི་
ཉོན་མོངས་པའི་བག་ཆགས་ཀྱིས་གོས་པ་མེད་པ་དང་། ཕྱི་དོན་གྱི་
གཟུགས་སྒྲ་སོགས་དབྱེ་བའི་སྤྲོས་པ་མེད་པ་དང་། ཕྱི་དོན་གྱི་རང་གི་
རྟོགས་པ་ལ་རོ་མྱང་བའི་རློམ་པ་མེད་པ་དང་། ཕྱི་དོན་གྱི་རང་གི་རྟོགས་
པ་ཐོབ་ཟིན་མི་གཡོ་བ་སྟེ་ཉམས་པ་མེད་པར་མངོན་སུམ་དུ་རྟོགས་པའི་
མཐོང་ལམ་མཉམ་གཞག་ཡེ་ཤེས་དྲུག་སྟེ་ལམ་བདེན་གྱི་རྣམ་པ་བཅོ་
ལྔའོ། །འདིའི་ཟག་མེད་དྲུག་ནི་རྣམ་བཤད་ལྟར་བཀོད་པ་ཡིན་ཀྱང་

དཔྱད་གཞི་ཆེ་སྟེ། འགྲེལ་བར་ཟག་བཅས་ལྔ་ནི་སྤང་བྱ་ལྔ་ཐུན་མོང་
བའི་གཉེན་པོ་དང་། ཟག་མེད་དྲུག་ནི་སྤང་བྱ་དྲུག་སོ་སོར་རེ་རེ་བའི་
གཉེན་པོ་ཡིན་པར་གསུངས་པ་ལྟར། གསེར་ཕྲེང་ལས་ཀྱང་ཟག་མེད་
དྲུག་དམིགས་རྣམ་རིས་སུ་ཆད་པར་གསུངས་པའི་ཕྱིར་རོ། །གཉིས་པ་ནི།
རྒྱུ་དང་ལམ་དང་སྡུག་བསྔལ་དང༌། །འགོག་པ་ལ་ནི་གོ་རིམ་
བཞིན། །དེ་དག་བརྒྱད་དང་བདུན་དང་ནི། །ལྔ་དང་བཅུ་དྲུག་ཅེས་
བསྒྲགས་སོ། །ཞེས་གསུངས། འདི་ལ་ཐོག་མཐའི་མཚམས་བཟུང་
བ་མེད་ཀྱང་། འདོད་ཆགས་བྲལ་བ་ནས་བཟུང་སྟེ། དངོས་མེད་ངོ་
བོ་ཉིད་ཀྱི་བར། ཞེས་དོན་ལ་འཐོབ་པར་གསེར་ཕྲེང་ལས་གསུངས་
སོ༑ ༑རྒྱུ་ཀུན་འབྱུང་བདེན་པ་དང༌། ལམ་བདེན་དང༌། སྡུག་བདེན་
དང༌། འགོག་བདེན་ལ་གོ་རིམས་བཞིན་དུ་རྣམ་པ་དེ་དག་བརྒྱད་དང༌། 
བདུན་དང་། ལྔ་དང༌། བཅུ་དྲུག་ཡོད་ཅེས་རྗེ་བཙུན་གྱིས་ས་གཅོད་
མཛད་དེ། སྤྱིར་ལམ་ཤེས་ཀྱི་རྣམ་པ་སོ་དྲུག་ཡོད་པར་མདོ་ལས་
བསྒྲགས་སོ། །དེ་ལ་བཞི་ལས། སྤང་གཉེན་གྱི་སྒོ་ནས་བསྟན་པའི་
ཀུན་འབྱུང་བདེན་པའི་རྣམ་པ་བརྒྱད་ནི། མདོ་ལས། འདོད་ཡོན་
ཐོབ་འདོད་ཀྱི་འདོད་ཆགས་དང་བྲལ་བའི་ལམ་ཤེས་དང་། ཡུལ་ལ་
མི་འབྲལ་བར་ཞེན་པའི་ཚུལ་གྱིས་མི་གནས་པའི་ལམ་ཤེས་དང་། ལུས་
"

ལ་དགའ་བའི་སྲེད་པ་ཞི་བའི་ལམ་ཤེས་ཀྱི་རྣམ་པ་དངོས་སུ་གསུངས་
པའི་ཤུགས་ལ་གོ་རིམས་བཞིན་དུ་འཕངས་པའི་རྒྱུའི་རྣམ་པ་གང་ཡིན་
པ་ཡུལ་མ་འོངས་པ་ལ་སྲེད་པའི་འདུན་པ་དང༌། ཡུལ་ལ་མི་འབྲལ་
བར་སྲེད་པའི་འདོད་ཆགས་དང་། ཡང་སྲིད་ལ་དགའ་བའི་སྲེད་པ་
གསུམ་དང་། འདོད་ཆགས་མེད་པ་དང་། ཞེ་སྡང་མེད་པ་དང་། གཏི་
མུག་མེད་པའི་ལམ་ཤེས་ཀྱི་རྣམ་པ་དངོས་སུ་གསུངས་པའི་ཤུགས་ལ་
འཕངས་པའི་ཀུན་འབྱུང་གི་རྣམ་པ་གང་ཡིན་པའི་འདོད་ཆགས་དང་།
ཞེ་སྡང་དང་། གཏི་མུག་གསུམ་དང༌། ཉོན་མོངས་སྐྱེ་བའི་རྒྱུ་ཚུལ་
མིན་ཡིད་བྱེད་མེད་པའི་ལམ་ཤེས་ཀྱི་རྣམ་པ་དངོས་སུ་གསུངས་པའི་
ཤུགས་ལ་འཕངས་པའི་རབ་སྐྱེའི་རྣམ་པ་གང་ཡིན་པ་གཙང་བདེ་རྟག་
བདག་ཏུ་ཀུན་ཏུ་རྟོག་པ་དང་། རང་དབང་བའི་སེམས་ཅན་མེད་པར་
རྟོགས་པའི་ལམ་ཤེས་ཀྱི་རྣམ་པ་དངོས་སུ་གསུངས་པའི་ཤུགས་ལ་
འཕངས་པའི་རྐྱེན་གྱི་རྣམ་པ་གང་ཡིན་པ་རང་དབང་བའི་སེམས་ཅན་
དུ་མངོན་པར་ཞེན་པའི་འཇིག་ལྟ་སྟེ་བརྒྱད་དོ། །དམ་བཅའ་དང་འཐད་
པའི་སྒོ་ནས་བསྟན་པའི་ལམ་བདེན་གྱི་རྣམ་པ་བདུན་ནི། ལམ་གྱི་རྣམ་
པ་གང་ཡིན་པ་སེམས་ཅན་ཚད་མེད་པ་ལ་ཐར་བའི་གོ་སྐབས་འབྱེད་
པའི་ལམ་དང་། སྲིད་ཞིའི་མཐའ་གཉིས་དང་མ་འབྲེལ་བར་གཞན་

དོན་བྱེད་པའི་ལམ་གཉིས་དང་། རིགས་པའི་རྣམ་པ་གང་ཡིན་པ་ཆོས་
ཐམས་ཅད་མ་ལུས་པར་བདེན་སྟོང་དུ་ཐ་མི་དད་པར་རྟོགས་པའི་རིགས་
པ་དང་། ཉན་རང་གི་ས་ལ་མཆོག་ཏུ་འཛིན་པ་མེད་པར་ཐེག་ཆེན་གྱི་
ཡོན་ཏན་མཐའ་དག་སྒྲུབ་པའི་རིགས་པ་གཉིས་དང་། སྒྲུབ་པའི་རྣམ་
པ་གང་ཡིན་པ་བདག་གཉིས་སུ་རྣམ་པར་མི་རྟོག་པར་ཡུལ་རྟོགས་པར་
བྱེད་པའི་སྒྲུབ་པ་དང་། ཆོས་ཉིད་དོན་དམ་པར་གཞལ་དུ་མེད་པར་
རྟོགས་པའི་སྒྲུབ་པ་གཉིས་དང༌། ངེས་འབྱིན་གྱི་རྣམ་པ་གང་ཡིན་པ་
ཆོས་ཐམས་ཅད་ལ་དོན་དམ་པར་ཆགས་པ་མེད་པར་རྟོགས་པའི་ངེས་
འབྱིན་གཅིག་སྟེ་བདུན་ནོ། །དང་པོ་གསུམ་ལ་དམ་བཅའ་དང་འཐད་
པའི་རྣམ་པ་གཉིས་གཉིས་གསུངས་ཀྱང༌། ངེས་འབྱིན་གྱི་རྣམ་པ་ལ་
དམ་བཅའ་ཙམ་བཤད་ནས་འཐད་པའི་རྣམ་པ་མ་གསུངས་པ་ནི་གདུལ་
བྱ་ཉེ་བའི་བསམ་པ་ལ་ལྟོས་པ་ཡིན་པར་གསུངས་ཏེ། ཇི་ལྟར་ངེས་འབྱིན་
ཡིན་སྙམ་དུ་ཤེས་འདོད་ཞུགས་པའི་གདུལ་བྱ་མེད་པའི་དོན་ཡིན་ནམ་
སྙམ་མོ། །རང་སྤྱིའི་མཚན་ཉིད་ཀྱི་སྒོ་ནས་བསྟན་པའི་སྡུག་བདེན་གྱི་
རྣམ་པ་ལྔ་ནི། རྒྱུན་དང་སྐད་ཅིག་གིས་འཇིག་པའི་མི་རྟག་པ་དང་། ལས་
ཉོན་གྱི་གཞན་དབང་ཅན་གྱི་སྡུག་བསྔལ་བ་དང༌། བྱེད་པ་པོའི་བདག་
དོན་གཞན་གྱིས་དབེན་པའི་སྟོང་པ་དང་། རང་ཉིད་གང་ཟག་གི་བདག་
པ

གེ་ངོ་བོར་མ་གྲུབ་པའི་བདག་མེད་དེ་རང་གི་མཚན་ཉིད་བཞི་དང་། དོན་
དམ་པར་མ་གྲུབ་པའི་སྤྱིའི་མཚན་ཉིད་གཅིག་སྟེ་ལྔའོ། །སྔ་མ་བཞི་
རང་རང་གི་ངོ་བོ་དང་ཐ་མ་ནི་བཞི་གའི་ངོ་བོ་ཡིན་ཞིང་ཐམས་ཅད་ལ་
ཁྱབ་པས་རང་དང་སྤྱི་མཚན་ནོ་ཞེས་གསེར་ཕྲེང་ལས་གསུངས་ཤིང་།
གཞུང་གཞན་ནས་མི་རྟག་སྡུག་བསྔལ་ནི་རང་མཚན་དང་སྟོང་བདག་
མེད་ནི་སྤྱིའི་མཚན་ཉིད་དུ་བཤད་པ་ཡོད་དོ། །ཕན་ཡོན་གྱི་སྒོ་ནས་
བསྟན་པའི་འགོག་བདེན་གྱི་རྣམ་པ་བཅུ་དྲུག་ནི། ནང་དང་ཕྱི་དང་གཉིས་
ཀ་སྟོང་པ་ཉིད་གསུམ་གྱི་སྒྲས་བསྟན་པའི་འགོག་པའི་རྣམ་པ་གང་ཡིན་
པ་མིག་སོགས་དང༌། གཟུགས་སོགས་དང་། དབང་རྟེན་གྱི་ཟག་བཅས་
ཀྱི་དངོས་པོ་བཀག་པའི་འགོག་བདེན་གསུམ་དང༌། སྟོང་པ་ཉིད་སྟོང་
པ་ཉིད་ནས་དོར་བ་མེད་པ་སྟོང་པ་ཉིད་ཀྱི་བར་བརྒྱད་ཀྱི་སྒྲས་བསྟན་
པའི་ཞི་བའི་རྣམ་པ་གང་ཡིན་པ་སྟོང་པ་ཉིད་དང༌། ཕྱོགས་བཅུ་དང༌།
མྱང་འདས་དང༌། འདུས་བྱས་དང༌། འདུས་མ་བྱས་དང་། རྟག་
ཆད་ཀྱི་མཐའ་ལས་འདས་པ་དང་། འཁོར་བ་དང་། ཐེག་ཆེན་གྱི་
རྟོགས་པའི་ཆོས་ལ་བདེན་པར་ཞེན་པ་བཀག་པའི་འགོག་བདེན་བརྒྱད་
དང་། རང་བཞིན་སྟོང་པ་ཉིད་ཀྱི་སྒྲས་བསྟན་པའི་གྱ་ནོམ་པའི་རྣམ་
པ་གང་ཡིན་པ་གཙོ་བོ་དང་དབང་ཕྱུག་ལ་སོགས་པ་བྱེད་པ་པོར་མངོན་

པར་ཞེན་པ་བཀག་པའི་འགོག་བདེན་གཅིག་དང་། ཆོས་ཐམས་ཅད་
དང་རང་གི་མཚན་ཉིད་དང་མི་དམིགས་པ་སྟོང་པ་ཉིད་གསུམ་གྱི་སྒྲས་
བསྟན་པའི་ཇི་ལྟར་ངེས་པར་འབྱུང་བའི་རྣམ་པ་གང་ཡིན་པ་གཟུགས་
སོགས་ལ་མཚོན་བྱ་དང༌། གཟུགས་རུང་སོགས་ལ་མཚན་ཉིད་དང་།
འདས་སོགས་ལ་དུས་སུ་བདེན་པར་ཞེན་པ་བཀག་པའི་འགོག་བདེན་
གསུམ་དང་། དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་སྒྲས་བསྟན་
པའི་གང་ངེས་པར་འབྱུང་བའི་རྣམ་པ་གང་ཡིན་པ་ཐོབ་བྱའི་ངོ་བོར་བདེན་པར་
ཞེན་པ་བཀག་པའི་འགོག་བདེན་གཅིག་སྟེ་བཅུ་དྲུག་གོ །གསུམ་པ་ནི།
དྲན་པ་ཉེར་བཞག་ནས་བཟུང་སྟེ། །སངས་རྒྱས་རྣམ་པའི་
མཐར་ཐུག་རྣམས། །ལམ་གྱི་བདེན་པའི་རྗེས་མཐུན་པར། །ཀུན་
མཁྱེན་གསུམ་དུ་ཕྱེ་བས་ན། །སློབ་མ་བྱང་ཆུབ་སེམས་དཔའ་དང༌།།
སངས་རྒྱས་རྣམས་ལ་རིམ་བཞིན་དུ། །སུམ་ཅུ་བདུན་དང་སུམ་ཅུ་བཞི།།
སུམ་ཅུ་རྩ་དགུ་དག་ཏུ་བཞེད། །ཅེས་གསུངས། ལུས་དྲན་པ་ཉེར་
གཞག་ནས་བཟུང་སྟེ་སངས་རྒྱས་ཀྱི་རྣམ་པའི་བར་རྣམས། ལམ་གྱི་
བདེན་པ་ལ་མཁྱེན་གསུམ་ཡོད་པ་དང་རྗེས་སུ་མཐུན་པར་རྣམ་མཁྱེན་
ལ་ཡང་རིགས་ཀྱི་སྒོ་ནས་ཀུན་མཁྱེན་གསུམ་དུ་ཕྱེ་བས་ན། སློབ་མ་
ཉན་ཐོས་ལ་ཡོད་པ་དང་ཐུན་མོང་བའི་རྣམ་མཁྱེན་གྱི་རྣམ་པ་དང་། བྱང་

ཆུབ་སེམས་དཔའ་ལ་ཡོད་པ་དང་ཐུན་མོང་བའི་རྣམ་མཁྱེན་གྱི་རྣམ་པ་
དང་། སངས་རྒྱས་ཁོ་ན་ལ་ཡོད་པའི་ཐུན་མོང་མ་ཡིན་པའི་རྣམ་མཁྱེན་
གྱི་རྣམ་པ་རྣམས་ལ་རིམ་པ་བཞིན་དུ་སུམ་ཅུ་རྩ་བདུན་དང༌། སུམ་
ཅུ་བཞི་དང་། སུམ་ཅུ་རྩ་དགུ་དག་ཏུ་རྗེ་བཙུན་གྱིས་ས་གཅོད་མཛད་
ཅིང༌། སྤྱིར་རྣམ་མཁྱེན་གྱི་རྣམ་པ་བརྒྱ་རྩ་བཅུ་ཡོད་པར་བཞེད་པ་སྟེ་
མདོ་ལས་བཤད་དོ། །དེ་ལྟར་གསུམ་ལས། དང་པོ་ནི། ལུས་དང་།
ཚོར་བ་དང༌། སེམས་དང་། ཆོས་དྲན་པ་ཉེར་གཞག་བཞི་དང་། མི་
དགེ་བ་ཀུན་ཉོན་གྱི་སྐྱེ་བ་སྤོང་བ་དང༌། མ་སྐྱེས་པ་མི་བསྐྱེད་པ་དང་།
དགེ་བ་རྣམ་བྱང་སྐྱེས་པ་འཕེལ་བ་དང༌། མ་སྐྱེས་པ་བསྐྱེད་པའི་ཡང་
དག་པར་སྤོང་བ་བཞི་དང༌། འདུན་པ་དང༌། བརྩོན་འགྲུས་དང་།
སེམས་དང༌། དཔྱོད་པའི་རྫུ་འཕྲུལ་གྱི་རྐང་པ་བཞི་དང༌། དད་པ་
དང་། བརྩོན་འགྲུས་དང་། དྲན་པ་དང་། ཏིང་ངེ་འཛིན་དང་། ཤེས་
རབ་ཀྱི་དབང་པོ་ལྔ་དང་། དད་པ་དང་། བརྩོན་འགྲུས་དང་། དྲན་
པ་དང་། ཏིང་ངེ་འཛིན་དང༌། ཤེས་རབ་ཀྱི་སྟོབས་ལྔ་དང་། དྲན་
པ་དང་། ཆོས་རབ་ཏུ་རྣམ་འབྱེད་དང་། བརྩོན་འགྲུས་དང་། དགའ་
བ་དང་། ཤིན་སྦྱངས་དང་། ཏིང་ངེ་འཛིན་དང༌། བཏང་སྙོམས་
ཡང་དག་བྱང་ཆུབ་ཀྱི་ཡན་ལག་བདུན་དང་། ཡང་དག་པའི་ལྟ་བ་དང་།

ཡང་དག་པའི་རྟོག་པ་དང༌། ཡང་དག་པའི་ངག་དང༌། ཡང་དག་
པའི་ལས་ཀྱི་མཐའ་དང་། ཡང་དག་པའི་འཚོ་བ་དང༌། ཡང་དག་
པའི་རྩོལ་བ་དང་། ཡང་དག་པའི་དྲན་པ་དང་། ཡང་དག་པའི་ཏིང་
ངེ་འཛིན་འཕགས་ལམ་ཡན་ལག་བརྒྱད་དེ་སུམ་ཅུ་རྩ་བདུན་ནོ། །གཉིས་
པ་ནི། སྟོང་ཉིད་དང་། མཚན་མེད་དང་། སྨོན་མེད་ཀྱི་རྣམ་ཐར་
སྒོ་གསུམ་དང༌། གཟུགས་ཅན་གཟུགས་ལ་ལྟ་བ་དང༌། གཟུགས་མིན་
གཟུགས་ལ་ལྟ་བ་དང་། གཟུགས་སྡུག་པའི་རྣམ་ཐར་གསུམ་དང་། ནམ་
མཁའ་མཐའ་ཡས་དང༌། རྣམ་ཤེས་མཐའ་ཡས་དང༌། ཅིང་ཡང་
མེད་དང༌། སྲིད་རྩེ་དང༌། འགོག་པའི་རྣམ་ཐར་ལྔ་དང་། བསམ་
གཏན་དང་པོ་དང་། གཉིས་པ་དང་། གསུམ་པ་དང་། བཞི་པ་དང་།
ནམ་མཁའ་མཐའ་ཡས་དང༌། རྣམ་ཤེས་མཐའ་ཡས་དང་། ཅི་ཡང་
མེད་དང་། སྲིད་རྩེ་དང་། འགོག་པའི་སྙོམས་འཇུག་དགུ་དང༌། སྡུག་
བསྔལ་དང༌། ཀུན་འབྱུང་དང༌། འགོག་པ་དང༌། ལམ་ཆོས་བཟོད་
བཞི་དང་། སྦྱིན་པ་དང་། ཚུལ་ཁྲིམས་དང༌། བཟོད་པ་དང་། བརྩོན་
འགྲུས་དང་། བསམ་གཏན་དང་། ཤེས་རབ་དང་། ཐབས་དང་།
སྨོན་ལམ་དང་། སྟོབས་དང་། ཡེ་ཤེས་ཀྱི་ཕར་ཕྱིན་བཅུ་སྟེ་སུམ་ཅུ་
རྩ་བཞིའོ། །གསུམ་པ་ནི། གནས་དང་གནས་མིན་མཁྱེན་པ་དང་།

ལས་འབྲས་མཁྱེན་པ་དང༌། མོས་པ་སྣ་ཚོགས་མཁྱེན་པ་དང༌། ཁམས་
སྣ་ཚོགས་མཁྱེན་པ་དང༌། དབང་པོ་སྣ་ཚོགས་མཁྱེན་པ་དང༌། ཀུན་
འགྲོའི་ལམ་མཁྱེན་པ་དང༌། སྙོམས་འཇུག་སྣ་ཚོགས་མཁྱེན་པ་དང་།
སྔོན་གནས་མཁྱེན་པ་དང་། འཆི་འཕོ་སྐྱེ་བ་མཁྱེན་པ་དང་། ཟག་པ་
ཟད་པ་མཁྱེན་པའི་སྟོབས་བཅུ་དང༌། རྟོགས་པ་ཕུན་ཚོགས་སུ་དམ་
བཅའ་བ་དང། སྤངས་པ་ཕུན་ཚོགས་སུ་དམ་བཅའ་བ་དང༌། བར་
དུ་གཅོད་པའི་ཆོས་བསྟན་པ་དང་། ངེས་པར་འབྱུང་བའི་ལམ་བསྟན་
པ་ལ་མི་འཇིགས་པ་བཞི་དང་། ཆོས་དང་། དོན་དང་། ངེས་ཚིག་
དང༌། སྤོབས་པ་སོ་སོ་ཡང་དག་རིག་པ་བཞི་དང༌། སྐུ་ལ་འཁྲུལ་བ་
དང་། གསུང་ལ་ཅ་ཅོ་དང་། ཐུགས་ལ་དྲན་པ་ཉམས་པའི་བརྗེད་
ངེས་དང༌། མཉམ་པར་མ་བཞག་པ་དང༌། ཐ་དད་པ་ཉིད་ཀྱི་འདུ་
ཤེས་དང་། སོ་སོར་མ་བརྟགས་པའི་བཏང་སྙོམས་མི་མངའ་བ་དྲུག་
དང་། འདུན་པ་དང༌། བརྩོན་འགྲུས་དང་། དྲན་པ་དང༌། ཏིང་ངེ་
འཛིན་དང་། ཤེས་རབ་དང་། རྣམ་གྲོལ་ལས་ཉམས་མི་མངའ་བ་
དྲུག་དང་། སྐུའི་འཕྲིན་ལས་དང་། གསུང་གི་འཕྲིན་ལས་དང༌། ཐུགས་
ཀྱི་འཕྲིན་ལས་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བ་
གསུམ་དང༌། འདས་པ་དང༌། མ་འོངས་པ་དང་། ད་ལྟར་འབྱུང་

བའི་ཤེས་བྱ་ཐམས་ཅད་ཆགས་ཐོགས་མེད་པར་མཁྱེན་པའི་ཡེ་ཤེས་
གསུམ་སྟེ་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང༌། དྲི་མ་
དང་བྲལ་བའི་དེ་བཞིན་ཉིད་ལ་སླར་མི་ལྡང་བའི་ཚུལ་གྱིས་མཉམ་པར་
བཞག་པའི་ཡེ་ཤེས་དང་། ཆོས་ཐམས་ཅད་ལ་མངའ་བསྒྱུར་བའི་རང་
འབྱུང་གི་ཡེ་ཤེས་དང༌། ཇི་ལྟ་ཇི་སྙེད་ཀྱི་རྣམ་པ་ཀུན་ཐུགས་སུ་ཆུད་
པའི་སངས་རྒྱས་ཀྱི་ཡེ་ཤེས་གསུམ་སྟེ་སུམ་ཅུ་རྩ་དགུའོ། །གཉིས་པ་ནི།
སངས་རྒྱས་རྣམས་ལ་ལྷག་པར་བྱས། །དེ་ལ་དགེ་བའི་རྩ་བ་
བསྐྲུན། །དགེ་བའི་བཤེས་ཀྱི་མགོན་བཅས་པ། །འདི་མཉན་པ་ཡི་
སྣོད་ཡིན་ནོ། །སངས་རྒྱས་བསྟེན་དང་ཀུན་འདྲི་དང་། །སྦྱིན་དང་
ཚུལ་ཁྲིམས་སོགས་སྤྱོད་པས། །ལེན་དང་འཛིན་པ་ལ་སོགས་པའི།།
སྣོད་དུ་དམ་པ་རྣམས་བཞེད་དོ། །ཞེས་གསུངས། དེ་བཞིན་གཤེགས་
པ་ལ་དམིགས་ཏེ་གཙུག་ལག་ཁང་བྱེད་པ་ལ་སོགས་པའི་སངས་རྒྱས་
རྣམས་ལ་ལྷག་པར་བྱ་བ་བྱས་པ་དང་། བསོད་སྙོམས་འབུལ་བ་ལ་
སོགས་པས་སངས་རྒྱས་དེ་ལ་དགེ་བའི་རྩ་བ་བསྐྲུན་པ་དང་། ཐེག་ཆེན་
དགེ་བའི་བཤེས་གཉེན་གྱི་མགོན་དང་བཅས་པའི་ཁྱད་པར་གསུམ་དང་
ལྡན་པ་ནི་ཤེར་ཕྱིན་འདི་གཙོ་ཆེར་མཉན་པའི་སྣོད་ཡིན་ནོ། །ཐོག་མཐའ་
གཉིས་སྔར་བཞིན་ལ། སངས་རྒྱས་མང་པོ་བསྟེན་ཏེ་ལུས་ངག་ཡིད་

གསུམ་གས་བསྙེན་བཀུར་བ་སྟེ་ཁྱད་པར་གསུམ་དང་ལྡན་པ་དང་། ཐོག་
མཐའ་སྔར་བཞིན་ལ། སངས་རྒྱས་རྣམས་ལ་ཐེ་ཚོམ་ཟ་བའི་དོན་ཀུན་
དྲི་བ་སྟེ་ཁྱད་པར་གསུམ་དང་ལྡན་པ་དང༌། ཐོག་མཐའ་སྔར་བཞིན་
ལ༑ སངས་རྒྱས་སོགས་ཀྱི་དྲུང་དུ་སྦྱིན་པ་དང་ཚུལ་ཁྲིམས་ལ་སོགས་
པའི་ཕར་ཕྱིན་བཅུ་སྤྱོད་པ་སྟེ་ཁྱད་པར་གསུམ་དང་ལྡན་པ་ནི་རིམ་བཞིན་
ཤེར་ཕྱིན་གྱི་ཚིག་བློ་ལེན་པ་དང༌། དོན་མི་བརྗེད་པར་འཛིན་པ་དང༌།
ལ་སོགས་པའི་སྒྲས་བསྡུས་པའི་ཚུལ་བཞིན་ཡིད་ལ་བྱེད་པའི་སྣོད་དུ་
སངས་རྒྱས་བྱང་སེམས་དམ་པ་རྣམས་བཞེད་དོ། །གསུམ་པ་ནི།
གཟུགས་ལ་སོགས་ལ་མི་གནས་ཕྱིར། །དེ་ལ་སྦྱོར་བ་བཀག་
པའི་ཕྱིར། །དེ་ཡི་དེ་བཞིན་ཉིད་ཟབ་ཕྱིར། །དེ་རྣམས་གཏིང་དཔག་
དཀའ་བའི་ཕྱིར། །དེ་དག་ཚད་ནི་མེད་ཕྱིར་དང་། །ཚེགས་ཆེན་ཡུན་
རིང་རྟོགས་པའི་ཕྱིར། །ལུང་བསྟན་ཕྱིར་མི་ལྡོག་ཉིད་དང༌། །ངེས་
འབྱུང་བར་ཆད་མེད་བཅས་དང༌། །བྱང་ཆུབ་ཉེ་དང་མྱུར་བ་དང༌།།
གཞན་དོན་འཕེལ་མེད་འགྲིབ་མེད་ཕྱིར། །ཆོས་དང་ཆོས་མིན་སོགས་
མི་མཐོང༌། །གཟུགས་སོགས་བསམ་མི་ཁྱབ་མི་མཐོང་། །གཟུགས་
སོགས་དེ་ཡི་མཚན་མ་དང་། །དེ་ཡི་ངོ་བོ་རྣམ་མི་རྟོག །འབྲས་བུ་
རིན་ཆེན་སྦྱིན་བྱེད་དང༌། །དེ་ནི་དག་པ་འཚམས་དང་བཅས། །ཞེས་

གསུངས། གཟུགས་ལ་སོགས་པའི་ཡུལ་ལ་བདེན་པར་ཞེན་ནས་མི་
གནས་པའི་ཕྱིར་གནས་པ་བཀག་པའི་སྦྱོར་བ་དང་། དེ་ལ་བདེན་པར་
ཞེན་ནས་སྦྱོར་བ་བཀག་པའི་ཕྱིར་རྣལ་འབྱོར་བཀག་པའི་སྦྱོར་བ་དང་།
གཟུགས་སོགས་དེའི་དེ་བཞིན་ཉིད་ཟབ་པར་རྟོགས་པའི་ཕྱིར་ཟབ་པའི་
སྦྱོར་བ་དང་། དེ་རྣམས་ཀྱི་ཆོས་ཉིད་གཏིང་དཔག་དཀའ་བར་རྟོགས་
པའི་ཕྱིར་གཏིང་དཔག་དཀའ་བའི་སྦྱོར་བ་དང༌། དེ་དག་གི་ཆོས་ཉིད་
ཚད་མེད་པར་རྟོགས་པའི་ཕྱིར་ཚད་མེད་པའི་སྦྱོར་བ་སྟེ་ལྔ་དང༌། ཚེགས་
ཆེན་པོས་ཡུན་རིང་པོ་ནས་བྱང་ཆུབ་རྟོགས་ཤིང་འཐོབ་པའི་ཕྱིར་ཚེགས་
ཆེན་ཡུན་རིང་རྟོགས་པའི་སྦྱོར་བ་དང༌། སྟོང་ཉིད་ལ་སྐྲག་པ་ཤས་ཆེར་
མི་འབྱུང་ཞིང་དེ་བཞིན་གཤེགས་པ་གསུམ་ལས་མི་འདའ་བར་ལུང་
བསྟན་འཐོབ་པས་ལུང་བསྟན་འཐོབ་པའི་སྦྱོར་བ་དང་། དྲོད་ལས་རྟོགས་
པའི་ཁྱད་པར་ཐོབ་ཅིང་དགེ་རྩ་སྨིན་པས་ཕྱིར་མི་ལྡོག་པའི་སྦྱོར་བ་དང་།
ཐབས་ཤེས་ཀྱི་རྟོགས་པ་བརྟན་པ་ཐོབ་པས་ཉན་རང་གི་ས་ལས་ངེས་པར་
འབྱུང་བའི་སྦྱོར་བ་དང་། ཆོས་དབྱིངས་ཀྱི་རྒྱ་མཚོ་དང་ཉེ་བར་འགྱུར་
བར་མཐོང་བས་བར་ཆད་མེད་པའི་སྦྱོར་བ་དང་། ཟག་མེད་ཀྱི་ཆོས་
གསར་བའི་རྟེན་དུ་གྱུར་པས་བྱང་ཆུབ་ཉེ་བའི་སྦྱོར་བ་དང༌། འབྲས་
བུ་བྱང་ཆེན་མྱུར་དུ་མངོན་པར་འགྲུབ་པས་བྱང་ཆུབ་མྱུར་བའི་སྦྱོར་

བ་དང༌། ཆོས་ཀྱི་འཁོར་ལོ་བསྐོར་བ་ལ་འཇུག་པས་གཞན་དོན་གྱི་སྦྱོར་
བ་སྟེ་བརྒྱད་དང་། དོན་དམ་པར་སྐྱོན་ཡོན་འཕེལ་མེད་འགྲིབ་མེད་
དུ་རྟོགས་པས་འཕེལ་འགྲིབ་མེད་པའི་སྦྱོར་བ་དང་། དོན་དམ་པར་
ཆོས་དང་ཆོས་མིན་སོགས་མི་མཐོང་བའི་སྦྱོར་བ་དང་། དོན་དམ་པར་
གཟུགས་སོགས་བསམ་གྱིས་མི་ཁྱབ་པར་མི་མཐོང་བའི་སྦྱོར་བ་དང་།
མཚན་གཞི་གཟུགས་སོགས་དང་གཟུགས་རུང་སོགས་དེའི་མཚན་མ་
དང་དེའི་མཚོན་བྱའི་ངོ་བོར་བདེན་པར་རྣམ་པར་མི་རྟོག་པས་རྣམ་པར་
མི་རྟོག་པའི་སྦྱོར་བ་སྟེ་བཞི་དང༌། ཡོན་ཏན་འཕེལ་བར་བྱེད་པ་འབྲས་
བུ་རིན་ཆེན་སྦྱིན་བྱེད་ཀྱི་སྦྱོར་བ་དང་། སྐྱོན་སེལ་བར་བྱེད་པ་རྣམ་
པར་དག་པའི་སྦྱོར་བ་སྟེ་གཉིས་དང༌། ཞག་ཟླ་ལོ་སྐོར་དུ་དུས་ཚིགས་
བཅད་ནས་སྒོམ་པའི་ས་མཚམས་ཀྱི་སྦྱོར་བ་གཅིག་སྟེ་ཉི་ཤུའོ། །དེ་
དག་གི་ས་མཚམས་ཀྱང་། དང་པོ་ལྔ་ནི་ཚོགས་ལམ་ནས་རྒྱུན་མཐའི་
བར་དང༌། ཚེགས་ཆེན་ཡུན་རིང་རྟོགས་པ་ནི་དབང་བརྟུལ་ཚོགས་
ལམ་ཁོ་ནར་ཡོད། ལུང་བསྟན་འཐོབ་པ་སོགས་བཞི་ནི་རིམ་བཞིན་
དྲོད་སོགས་བཞི་དང་། བྱང་ཆུབ་ཉེ་བ་ནི་ས་དང་པོ་དང་། བྱང་ཆུབ་
མྱུར་བ་ནི་ས་གཉིས་པ་ནས་བདུན་པའི་བར་དང་། གཞན་དོན་གྱི་སྦྱོར་
བ་སོགས་ལྔ་ནི་ས་བརྒྱད་པ་དང༌། འབྲས་བུ་རིན་ཆེན་སྦྱིན་བྱེད་ནི་ས་

དགུ་པ་དང༌། རྣམ་པར་དག་པ་ནི་ས་བཅུ་པ་དང༌། ས་མཚམས་ཀྱི་
སྦྱོར་བ་ནི་ཚོགས་ལམ་ནས་ས་བདུན་པའི་བར་ཡོད་པར་བཤད་དོ། །བཞི་
པ་ལ་བཞི། ཐོབ་བྱ་ཡོན་ཏན། དོར་བྱ་སྐྱོན། ཤེས་བྱ་མཚན་ཉིད།
རྒྱུད་ལ་བརྟེན་བྱ་ཐར་པ་ཆ་མཐུན་ནོ། །དང་པོ་ནི།
བདུད་ཀྱི་མཐུ་བཅོམ་ལ་སོགས་པ། །ཡོན་ཏན་རྣམ་པ་བཅུ་
བཞིའོ། །ཞེས་གསུངས། བར་ཆད་བྱེད་པའི་བདུད་ཀྱི་མཐུ་བཅོམ་
པའི་ཡོན་ཏན་དང་། སྦྱོར་བ་ཁྱད་པར་དུ་འགྲོ་བའི་དོན་དུ་སངས་རྒྱས་
ཀྱིས་དགོངས་ཤིང་མཁྱེན་པའི་ཡོན་ཏན་དང༌། དེའི་དོན་དུ་སངས་རྒྱས་
ཀྱིས་མངོན་སུམ་དུ་མཛད་པའི་ཡོན་ཏན་དང༌། རྫོགས་བྱང་ཐོབ་པ་
དང་ཉེ་བར་གྱུར་བའི་ཡོན་ཏན་དང༌། སངས་རྒྱས་དང་མི་འབྲལ་བའི་
དོན་ཆེ་བ་སོགས་ཀྱི་ཡོན་ཏན་དང་། རང་གང་དུ་སྐྱེ་འགྱུར་གྱི་ཡུལ་
དེ་ཉིད་དེ་བཞིན་གཤེགས་པས་ལུང་བསྟན་པ་སོགས་ཡུལ་དཔྱད་པའི་
ཡོན་ཏན་དང་། ཟག་མེད་ཀྱི་ཡོན་ཏན་དང་ཐམས་ཅད་ཡོངས་སུ་རྫོགས་
པའི་ཡོན་ཏན་དང་། ཚེ་འཕོས་ནས་ཀྱང་ཡུམ་སྟོན་སྨྲ་པའི་སྐྱེས་བུ་ཉིད་
དུ་འགྱུར་བའི་ཡོན་ཏན་དང་། བདུད་དང་སྡིག་གྲོགས་ཀྱིས་རྫོགས་
བྱང་ལས་མི་ཕྱེད་པའི་ཡོན་ཏན་དང་། དགེ་བའི་རྩ་བ་ཉན་རང་དང་
ཐུན་མོང་མ་ཡིན་པར་སྐྱེ་བའི་ཡོན་ཏན་དང་། གཞན་དོན་མཛད་པར་

དམ་བཅས་པའི་དོན་ཇི་ལྟ་བ་བཞིན་དུ་དངོས་སུ་སྒྲུབ་པའི་ཡོན་ཏན་དང་།
འབྲས་བུ་རྒྱ་ཆེན་པོ་འཚང་རྒྱ་ཉིད་ཡོངས་སུ་འཛིན་པའི་ཡོན་ཏན་དང་།
ཕྱི་ནང་གི་བདོག་པ་འབྲས་བཅས་སྟེར་བའི་སྒོ་ནས་སེམས་ཅན་གྱི་དོན་
སྒྲུབ་པའི་ཡོན་ཏན་དང་། ཚེ་རབས་གཞན་དུ་ཡང་ཤེར་ཕྱིན་ངེས་པར་
འཐོབ་པའི་ཡོན་ཏན་ཏེ་བཅུ་བཞིའོ། །གཉིས་པ་ནི།
སྐྱོན་ནི་བཅུ་ཚན་བཞིར་བཅས་པ། །དྲུག་ཏུ་ངེས་པར་རྟོགས་
པར་བྱ། །ཞེས་གསུངས། སྦྱོར་བ་སྐྱེ་བ་དང་རྒྱུན་གནས་པའི་གེགས་
ནི་བཅུ་ཚན་བཞི་དང་བཅས་པའི་དྲུག་ཏུ་ངེས་པར་རྟོགས་པར་བྱའོ། །དེ་
དག་གང་ཞེ་ན་ཡུམ་གྱི་ཚིག་དོན་ལ་ཚེགས་ཆེན་པོས་ངེས་པ་འཐོབ་ཅིང་
དེས་སྐྱོ་བ་དང་། དེ་ལ་མཐའ་མ་བརྟག་པར་ཡུམ་ཤེས་པའི་སྤོབས་པ་
ཧ་ཅང་མྱུར་དུ་སྐྱེ་ཞིང་དེས་རློམ་པ་གཉིས་དང༌། ཀླལ་བ་དང་རྒོད་པ་
དང་ཀུ་རེ་བྱེད་བཞིན་དུ་ཡུམ་འདྲི་བ་སོགས་བྱེད་པའི་ལུས་ཀྱི་གནས་
ངན་ལེན་དང་། གཉེན་བཤེས་སོགས་ལ་སེམས་གཡེང་བ་བདག་གཞན་
ལ་བརྟེན་ནས་དགའ་བར་བྱ་བའི་ཡུལ་ལ་ཕན་ཚུན་ཆགས་པ་ཡུམ་འདིའི་
རོ་མི་མྱོང་ངོ་ཞེས་སྟན་ལས་ལངས་ནས་གུད་དུ་སོང་བའི་སེམས་ཀྱིས་
གནས་ངན་ལེན་དང་། རིགས་པ་མ་ཡིན་ཀྱི་གསུམ་གྱིས་སྐྱེད་པའི་ཁ་
ཏོན་དང་སེམས་ཀྱི་གསུམ་གྱིས་སྐྱེད་པའི་འཛིན་པ་ནས་ཡིད་ལ་བྱེད་

པའི་བར་ཏེ་གསུམ་དང་། བདག་ལུང་མ་བསྟན་ཏོ་སྙམ་པ་སོགས་ཡུམ་
ལས་ཕྱིར་ཕྱོགས་པའི་རྒྱུ་མཚན་འཛིན་པ་དང་། ཡུམ་བོར་ནས་དམན་
པའི་སྡེ་སྣོད་ལ་འཇུག་པ་རྒྱུ་ལ་མངོན་པར་ཞེན་པ་ཉམས་པ་དང་། ཡུམ་
བོར་ནས་དམན་པའི་སྡེ་སྣོད་ཀྱི་ཉིང་དགོས་དོན་དུ་གཉེར་བ་གྱ་ནོམ་པའི་
རོ་མྱང་བ་ལས་ཉམས་པ་དང༌། ཡུམ་ལས་ཐེག་ཆེན་མི་འཛིན་པར་
དམན་སྡེ་ལས་དེ་འཛིན་པ་ཚོལ་བ་རྣམ་པ་ཐམས་ཅད་དུ་ཐེག་ཆེན་ཀུན་
ཏུ་འཛིན་པ་ལས་ཉམས་པ་དང་། ཡུམ་དང་དམན་སྡེ་སྙོམ་པ་ན་དམན་
སྡེས་ཚིམ་ནས་ཡུམ་ལ་མ་ཞུགས་པ་རྟག་ཏུ་ཆེད་དུ་བྱ་བ་ལས་ཉམས་
པ་དང་། དམན་སྡེའི་དོན་ཙམ་ཉམས་སུ་བླངས་པས་རྣམ་མཁྱེན་ཐོབ་
པར་འདོད་པ་རྒྱུ་དང་འབྲས་བུའི་འབྲེལ་བ་ལས་ཉམས་པ་དང༌། ཡུམ་
དང་དམན་སྡེ་འདྲ་བར་འཛིན་པ་གོང་ན་མེད་པ་སྐུ་གསུམ་ལས་ཉམས་
པ་སྡེ་བདུན་དང༌། གཟུགས་སྒྲ་སོགས་ཡུལ་མང་པོ་ལ་ཞེན་ནས་རྣམ་
པར་རྟོག་པའི་སྤོབས་པ་དུ་མ་འབྱུང་བ་དང༌། ཡི་གེར་འདྲི་བ་ཉིད་ལ་
ཡུམ་དུ་མངོན་པར་ཞེན་པ་དང་། རྟེན་འབྱུང་གི་དངོས་པོ་མེད་པ་ལ་
གནས་ལུགས་ཀྱི་དོན་དུ་མངོན་པར་ཞེན་པ་དང་། ཡི་གེར་བྲིས་ཟིན་
པ་ལ་ཡུམ་དུ་མངོན་པར་ཞེན་པ་དང་། ཡི་གེ་མེད་པ་ཁོ་ན་ལ་ཡུམ་དུ་
མངོན་པར་ཞེན་པ་དང་། རོ་མྱང་བའི་བསམ་པས་ཡུལ་དང་གྲོང་ལ་

སོགས་པ་ཡིད་ལ་བྱེད་པ་དང་། རྙེད་པ་དང་བཀུར་སྟི་དང་ཚིགས་སུ་
བཅད་པའི་རོ་མྱང་བ་དང་། སངས་རྒྱས་ཐོབ་པའི་ལམ་མ་ཡིན་པ་བདུད་
ཀྱིས་བསྟན་པའི་ཚིག་ལས་ཐབས་ལ་མཁས་པ་ཚོལ་བ་སྟེ་བརྒྱད་དང་།
ཉན་པ་པོ་ཡུམ་འདྲི་བ་སོགས་ལ་འདུན་པ་ཆེ་བ་དང་འཆད་པ་པོ་སྙོམ་
ལས་ལེ་ལོ་ཆེ་བ་ཉིད་ཀྱིས་ཚོགས་པའི་ཆོས་སྤྱོད་ལས་ཉམས་པ་དང་།
དེ་བཞིན་དུ་ཉན་པ་པོ་སྔ་མ་དང་འཆད་པ་པོ་ཕྱི་མ་དང་སྦྱར་ནས་ཡུལ་
འདིར་ཉན་འདོད་པ་དང་གཞན་དུ་འཆད་འདོད་པ་འདུན་པའི་ཡུལ་ཐ་
དད་པས་དང་། ཆོས་གོས་སོགས་ལ་འདོད་པ་ཆུང་ཞིང་ཆོག་ཤེས་པ་
དང་དེ་ལས་བཟློག་པས་དང་། སྦྱངས་པའི་ཡོན་ཏན་བཅུ་གཉིས་དང་
ལྡན་པ་དང་། དེ་དང་མི་ལྡན་པས་དང༌། དགེ་ཞིང་འདུན་པའི་ཆོས་
ཅན་ཉིད་ཀྱིས་ཡུམ་འདྲི་བ་སོགས་འདོད་པ་དང་དེ་ལྟར་མི་འདོད་པས་
དང་། ཡོ་བྱད་གཞན་ལ་གཏོང་བ་དང་དེ་ལ་སེར་སྣ་བྱེད་པས་དང་།
འཆད་པ་པོ་ལ་ཡོ་བྱད་སྦྱིན་འདོད་པ་དང་དེ་མི་ལེན་པས་དང༌། མགོ་
སྨོས་པས་གོ་བ་དང་རྣམ་པར་སྤྲོས་པས་གོ་བ་ཉིད་ཀྱིས་དང༌། གསུང་
རབ་ཡན་ལག་བཅུ་གཉིས་ཀྱི་ཆོས་མངོན་པར་ཤེས་པ་དང་དེ་དག་མི་
ཤེས་པས་དང་། ཕར་ཕྱིན་དྲུག་དང་ལྡན་པ་དང་དེ་དང་མི་ལྡན་པས་
དང་། ཕར་ཕྱིན་གྱི་ཐབས་ལ་མཁས་པ་དང་ཐབས་མ་ཡིན་པ་ལ་མཁས་

པས་དང༌། ཚིག་དོན་མི་བརྗེད་པའི་གཟུངས་ཐོབ་པ་དང་དེ་མ་ཐོབ་
པས་དང༌། ཡུམ་འདྲི་བ་སོགས་འདོད་པ་དང་དེ་མི་འདོད་པས་དང་།
སྒྲིབ་པ་ལྔ་དང་བྲལ་བ་དང་དེ་དང་མ་བྲལ་བས་ཚོགས་པའི་ཆོས་སྤྱོད་
ལས་ཉམས་པ་སྟེ་བཅུ་བཞི་དང༌། གཞན་དོན་དུ་ངན་སོང་གི་འགྲོ་བར་
འགྲོ་བ་ལ་ཡིད་ཕྱིར་ཕྱོགས་པ་དང༌། བདེ་འགྲོར་འགྲོ་བ་དང་རྒྱུན་ཞུགས་
སོགས་མངོན་དུ་བྱེད་པ་ལ་རང་དོན་དུ་ཡིད་བདེ་བ་གཉིས་དང་། འཆད་
པ་པོ་སྔ་མ་དང་ཉན་པ་པོ་ཕྱི་མ་དང་སྦྱར་ནས་དབེན་པ་ལ་དགའ་བ་དང་
འདུ་འཛི་ལ་དགའ་བ་ཉིད་ཀྱིས་ཚོགས་པའི་ཆོས་སྤྱོད་ལས་ཉམས་པ་དང་།
གོ་སྐབས་མི་འབྱེད་པ་དང་རྗེས་སུ་འབྲང་བར་འདོད་པས་དང༌། ཟང་
ཟིང་འདོད་པ་དང་དེ་སྦྱིན་པར་མི་འདོད་པས་དང༌། སྲོག་གི་བར་ཆད་
དུ་འགྱུར་བའི་ཕྱོགས་སུ་འགྲོ་བར་འདོད་པ་དང་དེ་མི་འདོད་པས་དྀང་།
མུ་གེ་འབྱུང་བའི་ཕྱོགས་སུ་འགྲོ་བར་འདོད་པ་དང་དེ་མི་འདོད་པས་དང༌།
ཆོམ་རྐུན་པ་ལ་སོགས་པས་དཀྲུགས་པའི་ཕྱོགས་སུ་འགྲོ་བར་འདོད་པ་
དང་དེ་མི་འདོད་པས་དང༌། མཛའ་བོ་སོགས་ཀྱི་ཁྱིམ་ལྟ་བས་ཡིད་བདེ་
བ་དང་ཡིད་མི་བདེ་བས་ཚོགས་པའི་ཆོས་སྤྱོད་ལས་ཉམས་པ་སྟེ་བདུན་
དང་། བདུད་དགེ་སློང་གི་ཆ་བྱད་དུ་འོངས་ནས་ངེད་ཀྱི་མདོ་སྡེ་ནས་
འབྱུང་བ་དེ་ཡུམ་ཡིན་གྱི། རྒྱས་འབྲིང་བསྡུས་གསུམ་ནས་འབྱུང་བ་

དེ་མ་ཡིན་ནོ་ཞེས་ཆོས་དང་གང་ཟག་གི་བར་དུ་དབྱེན་བཅུག་ནས་འབྱེད་
པའི་སྦྱོར་བ་དང་། མི་སྡུག་པ་སྒོམ་པ་སོགས་གནས་ལུགས་མཐར་ཐུག་
སྒོམ་པར་སྟོན་པ་ལྟ་བུ་ཡུམ་བཅོས་མ་ཉེ་བར་སྒྲུབ་པ་དང་། བདུད་སངས་
རྒྱས་སུ་སྤྲུལ་ནས་དེ་རང་ལ་འདོད་པ་སྐྱེད་དུ་བཅུག་པས་ཡུལ་ཇི་ལྟ་བ་
བཞིན་མ་ཡིན་པ་ལ་དགའ་བ་བསྐྱེད་པ་སྟེ་གསུམ་དང་བཞི་བཅུ་རྩ་དྲུག་
གོ ༑བཅུ་ཚན་དང་པོ་གཉིས་དང་ཐ་མ་དྲུག་གི་ཕྱི་མ་གསུམ་སྟེ་འགལ་
རྐྱེན་ཉེ་བར་གནས་པ་ཉེར་གསུམ་དང༌། བཅུ་ཚན་ཕྱི་མ་གཉིས་དང་
ཐ་མ་དྲུག་གི་དང་པོ་གསུམ་སྟེ་མཐུན་རྐྱེན་མ་ཚང་བར་ཉེར་གསུམ་དུ་
བཤད་དོ། །སྦྱོར་བ་པོ་ལ་དེ་ལྟར་བར་ཆད་མང་ཡང་སངས་རྒྱས་བྱང་
སེམས་ཀྱིས་རྟག་ཏུ་དགོངས་ཤིང་སྲུང་བ་སོགས་མཛད་པས་སྦྱོར་བ་ལས་
མི་ཉམས་པར་འགྱུར་བར་གསུངས་སོ། །གསུམ་པ་ལ་གཉིས། མདོར་
བསྟན་པ་དང་། རྒྱས་པར་བཤད་དོ། །དང་པོ་ནི།
གང་གིས་མཚོན་དེ་མཚན་ཉིད་དུ། །ཤེས་བྱ་དེ་ཡང་རྣམ་པ་
གསུམ། །ཤེས་པ་ཁྱད་པར་བྱེད་པ་སྟེ། །ངོ་བོ་ཉིད་གང་མཚོན་བྱ་
ཡང༌། །ཞེས་གསུངས། བྱེད་པ་གང་གིས་སྦྱོར་བ་རྣམས་མཚོན་པར་
བྱེད་པ་དེ་སྦྱོར་བའི་མཚན་ཉིད་དུ་ཤེས་པར་བྱའོ། །མཚན་ཉིད་དེ་ཡང་
རྣམ་པ་གསུམ་སྟེ། ཤེས་པའི་མཚན་ཉིད་དང༌། ཁྱད་པར་གྱི་མཚན་

ཉིད་དང༌། བྱེད་པའི་མཚན་ཉིད་དོ། །དེ་གསུམ་གྱིས་མཚོན་པར་
བྱ་བའི་སྦྱོར་བའི་ངོ་བོ་ཉིད་གང་ཡིན་པའི་མཚོན་བྱ་ཡིན་སྦྱོར་བའི་མཚན་
ཉིད་དུ་ཤེས་པར་བྱ་སྟེ་མཚན་ཉིད་བཞིའོ། །གཉིས་པ་ལ་བཞི། ཤེས་མཚན།
ཁྱད་མཚན། བྱེད་མཚན། ངོ་བོ་ཉིད་མཚན་ནོ། །དང་པོ་ལ་གསུམ། གཞི་
ཤེས། ལམ་ཤེས། རྣམ་མཁྱེན་གྱི་ཤེས་མཚན་ནོ། །དང་པོ་ནི།
དེ་བཞིན་གཤེགས་པ་འབྱུང་བ་དང་། །འཇིག་རྟེན་འཇིག་མེད་
བདག་ཉིད་དང༌། །སེམས་ཅན་སེམས་ཀྱི་སྤྱོད་པ་དང༌། །དེ་བསྡུས་
པ་དང་ཕྱིར་ལྟས་དང༌། །མི་ཟད་པ་ཡི་རྣམ་པ་དང༌། །ཆགས་བཅས་
སོགས་དང་རྒྱ་ཆེན་དང༌། །ཆེན་པོར་གྱུར་དང་ཚད་མེད་དང༌། །རྣམ་
ཤེས་བསྟན་དུ་མེད་པ་དང་། །སེམས་བལྟར་མེད་དང་ཤེས་པ་དང༌།།
གཡོ་བ་ལ་སོགས་ཞེས་བྱ་དང༌། །དེ་ལས་གཞན་ཡང་དེ་དག་ནི། །དེ་
བཞིན་ཉིད་ཀྱི་རྣམ་པར་ཤེས། །ཐུབ་པས་དེ་བཞིན་ཉིད་རྟོགས་ཏེ།།
གཞན་ལ་བསྟན་པ་ཞེས་བྱ་སྟེ། །ཐམས་ཅད་ཤེས་པ་ཉིད་སྐབས་ཀྱི།།
ཤེས་པའི་མཚན་ཉིད་བསྡུས་པ་ཡིན། །ཞེས་གསུངས། ཉོན་མོངས་
རྟགས་སོགས་ཀྱིས་དབེན་པའི་སེམས་དཔའི་གཞི་ཤེས་ཀྱི་སྦྱོར་བ་བཞི་
ལ་རང་དོན་རྟོགས་པ་ཕུན་ཚོགས་སྐྱེད་པའི་ནུས་པ་ཡོད་དེ། སེམས་
དཔའི་གཞི་ཤེས་སྦྱོར་བ་ལ་བརྟེན་ནས་དེ་བཞིན་གཤེགས་པས་གཞི་ཤེས་

ཀྱི་སྦྱོར་བའི་ཤེར་ཕྱིན་ལས་དེ་བཞིན་གཤེགས་པའི་སྟོབས་སོགས་འབྱུང་
བ་ཤེས་པའི་ཕྱིར་དང་། སེམས་དཔའི་གཞི་ཤེས་ཀྱི་སྦྱོར་བ་ལ་བརྟེན་
ནས་དེ་བས་ཕུང་པོ་ལྔའི་འཇིག་རྟེན་དེ་ཁོ་ནར་འཇིག་པ་མེད་པ་ཤེས་པའི་
ཕྱིར་དང༌། དེ་ལ་བརྟེན་ནས་དེ་བས་སེམས་ཅན་ཐམས་ཅད་ཀྱི་སེམས་
ཀྱི་སྤྱོད་པ་བརྒྱད་ཁྲི་བཞི་སྟོང་ཤེས་པའི་ཕྱིར་དང་། དེ་ལ་བརྟེན་ནས་
དེ་བས་བདག་མེད་ལ་མཉམ་པར་བཞག་པས་སེམས་བསྡུ་བར་ཤེས་པའི་
ཕྱིར་དང་། དེ་ལ་བརྟེན་ནས་དེ་བས་བདག་མེད་ལ་མཉམ་པར་མ་བཞག་
པས་སེམས་ཕྱིར་གཡེང་བ་ཤེས་པའི་ཕྱིར་དང་། དེ་ལ་བརྟེན་ནས་དེ་
བས་སེམས་ཡང་དག་པར་ན་འཇིག་པ་མེད་པས་སམ་འདོད་ཆགས་དང་
བྲལ་བ་དང་འགོག་པ་དང་སྤངས་པའི་ཁམས་ཏེ་འདུས་མ་བྱས་ཀྱི་ཆ་
མི་ཟད་པའི་རྣམ་པ་ཤེས་པའི་ཕྱིར་དང༌། དེ་ལ་བརྟེན་ནས་དེ་བས་སོ་
སྐྱེའི་སེམས་འདོད་ཆགས་དང་བཅས་པ་ལ་སོགས་པ་ཤེས་པའི་ཕྱིར་
དང་། དེ་ལ་བརྟེན་ནས་དེ་བས་རྩ་བའི་སོགས་སྒྲས་བསྡུས་པ་འཕགས་
པའི་སེམས་འདོད་ཆགས་དང་བྲལ་བ་ལ་སོགས་པ་ཤེས་པའི་ཕྱིར་དང་།
དེ་ལ་བརྟེན་ནས་དེ་བས་སྐྱེ་འཕགས་ཕ་རོལ་པོའི་སེམས་ཀྱི་གནས་ལུགས་
རྒྱ་ཆེན་པོ་ཤེས་པའི་ཕྱིར་དང་། དེ་ལ་བརྟེན་ནས་དེ་བས་སྐྱེ་འཕགས་
ཕ་རོལ་བོའི་སེམས་ཁྱབ་པར་བྱེད་པས་ཆེན་པོའམ་ཡང་ན་སེམས་ཐམས་

ཅད་བདག་མེད་པ་དང་ཐ་སྙད་དུ་ཡོན་ཏན་ཐོབ་པའི་རྟེན་དུ་མཉམ་པར་
ཤེས་པའི་ཕྱིར་དང་། དེ་ལ་བརྟེན་ནས་དེ་བས་དོན་དམ་པར་འཇུག་
པའི་རྟེན་སོ་སོར་ངེས་པ་མེད་པས་སྐྱེ་འཕགས་ཕ་རོལ་པོའི་སེམས་ཚད་
མེད་པར་ཤེས་པའི་ཕྱིར་དང་། དེ་ལ་བརྟེན་ནས་དེ་བས་སྐྱེ་འཕགས་
ཕ་རོལ་པོའི་སེམས་དོན་དམ་པར་འདིའོ་ཞེས་བསྟན་དུ་མེད་པར་ཤེས་
པའི་ཕྱིར་དང་། དེ་ལ་བརྟེན་ནས་དེ་བས་སྐྱེ་འཕགས་ཕ་རོལ་པོའི་སེམས་
དོན་དམ་པར་སྤྱན་ལྔས་བལྟར་མེད་པར་ཤེས་པའི་ཕྱིར་དང་། དེ་ལ་
བརྟེན་ནས་དེ་བས་སྐྱེ་འཕགས་ཕ་རོལ་པོའི་སེམས་གཡོ་བ་དང་འདུ་བ་
དང་བཀྲམ་པ་དང་བཅུམ་པ་རྣམས་ཕུང་པོ་ལྔ་ལ་བརྟེན་ནས་སྐྱེའི་དེ་དག་
གིས་ཞེན་པ་ལྟར་མེད་པར་ཤེས་པའི་ཕྱིར་དང་། དེ་ལ་བརྟེན་ནས་དེ་
བས་ཀུན་རྫོབ་ཀྱི་མཁྱེན་ཚུལ་དེ་ལས་གཞན་དུ་ཡང་གཡོ་བ་ལ་སོགས་
པའི་སེམས་དེ་དག་ནི་བདེན་པས་སྟོང་པ་དེ་བཞིན་ཉིད་ཀྱི་རྣམ་པར་ཤེས་
པའི་ཕྱིར་དང་། དེ་ལ་བརྟེན་ནས་དེ་བས་ཐུབ་པས་དེ་བཞིན་ཉིད་ཐམས་
ཅད་ཚུལ་གཅིག་ཏུ་འཇོག་པ་དང་དེ་ཇི་བཞིན་དུ་རྟོགས་པ་དང་དེ་ཆོས་
རྣམས་ཀྱི་མཆོག་ཏུ་རྟོགས་པ་དང་རྟོགས་པ་ལྟར་གཞན་ལ་སྟོན་པར་ཤེས་
པའི་ཕྱིར་རོ། །ཤེས་མཚན་བཅུ་དྲུག་པོ་འདི་རྣམས་ཀྱིས་སེམས་དཔའི་
གཞི་ཤེས་ཀྱི་སྦྱོར་བ་རྣམས་དེའི་མཁྱེན་པ་བཅུ་དྲུག་སྐྱེད་པའི་ནུས་ལྡན་

དུ་མཚོན་པ་ཡིན་པས་ན་དེ་དག་ནི་ཐམས་ཅད་ཤེས་པ་ཉིད་ཀྱིས་བསྡུས་
པ་ཡིན་ནོ། །དེ་དག་གཞི་ཤེས་ཀྱིས་བསྡུས་པ་ཡིན་ན་ཆོས་ཀྱི་བདག་
མེད་ཀྱི་རྣམ་ཅན་དུ་མང་དུ་བཤད་པ་ཇི་ལྟར་ཡིན་ཞེ་ན། རྣམ་བཤད་
ལས། སྐབས་འདིར་སྟོང་པ་ཉིད་ཀྱི་རྣམ་པ་ཅན་བཤད་པ་ནི། གང་
གིས་ཟིན་པའི་ལམ་དེ་ཉིད་བསྟན་པ་ཡིན་གྱི་གཞི་ཤེས་སྦྱོར་བའི་མཚོན་
བྱེད་ནི་གཞི་ཤེས་ཀྱི་རྣམ་པ་ཅན་དུ་ཤེས་པར་བྱའོ། །ཞེས་གསུངས་
ཀྱང༌། སེམས་ཅན་གྱི་སེམས་ཀྱི་སྤྱོད་པ་དང་སེམས་བསྡུས་པ་དང་
སེམས་གཡེང་བ་ཤེས་པ་སོགས་ཀུན་རྫོབ་རྣམ་ཅན་རྣམས་ཀྱང་ཐེག་
དམན་རྟོགས་རིགས་སུ་འཇོག་ལུགས་གང་ཡིན་དཔྱད་པར་བྱ་ཞིང་།
གསེར་ཕྲེང་ལས། འདི་དག་གཙོ་བོར་གཞི་ཕུང་པོ་ལྔ་དང་དེ་ལས་ཀྱང་སེམས་
དང་སེམས་བྱུང་གི་མིང་གཞིའི་ཕུང་པོ་དང་དེ་བཞིན་ཉིད་མཁྱེན་པར་གསུངས་
པས་གཞི་མཁྱེན་པའི་ཤེས་པས་སོ། །ཞེས་པ་ཙམ་ལས་མི་གསལ་བས་དེ་དག་
ཐེག་དམན་རྟོགས་རིགས་ཡིན་མིན་དཔྱད་པར་བྱའོ། །གཉིས་པ་ནི།
སྟོང་ཉིད་མཚན་མ་མེད་བཅས་དང་། །སྨོན་པ་རྣམ་པར་སྤངས་
པ་དང་། །སྐྱེ་མེད་འགག་པ་མེད་སོགས་དང༌། །ཆོས་ཉིད་རྣམ་པར་
འཁྲུག་མེད་དང༌། །འདུ་མི་བྱེད་དང་རྣམ་མི་རྟོག །རབ་དབྱེ་མཚན་
ཉིད་མེད་ཉིད་ལ། །ལམ་ཤེས་ཉིད་ཀྱི་སྐབས་ཀྱིས་ནི། །ཤེས་པའི་མཚན་

ཉིད་ཡིན་པར་བཞེད། །ཅེས་གསུངས། གཞན་དོན་གྱི་གོ་ཆ་བྱ་དཀའ་
བ་སོགས་སྒྲུབ་པའི་ལམ་ཤེས་ཀྱི་སྦྱོར་བ་ལྔ་ལ་རང་དོན་རྟོགས་པ་ཕུན་
ཚོགས་སྐྱེད་པའི་ནུས་པ་ཡོད་དེ། ལམ་ཤེས་ཀྱི་སྦྱོར་བ་ལ་བརྟེན་ནས་
དེ་བཞིན་གཤེགས་པས་ཆོས་ཐམས་ཅད་ཀྱི་ངོ་བོ་བདེན་པས་སྟོང་བའི་
སྟོང་པ་ཉིད་ཤེས་པའི་ཕྱིར་དང་། དེ་ལ་བརྟེན་ནས་དེ་བས་དོན་དམ་
པར་རྒྱུའི་མཚན་མ་མེད་པར་ཤེས་པའི་ཕྱིར་དང༌། དེ་ལ་བརྟེན་ནས་
དེ་བས་དོན་དམ་པར་འབྲས་བུ་ལ་སྨོན་པར་བྱར་མེད་པར་ཤེས་པའི་
ཕྱིར་དང་། དེ་ལ་བརྟེན་ནས་དེ་བས་དོན་དམ་པར་རྟེན་འབྲེལ་ལུགས་
འབྱུང་གི་སྐྱེ་བ་མེད་པར་ཤེས་པའི་ཕྱིར་དང་། དེ་ལ་བརྟེན་ནས་དེ་བས་
དོན་དམ་པར་རྟེན་འབྲེལ་ལུགས་བཟློག་གི་འགག་པ་མེད་པར་ཤེས་པའི་
ཕྱིར་དང༌། དེ་ལ་བརྟེན་ནས་དེ་བས་རྩ་བའི་སོགས་སྒྲས་བསྡུས་པ་དོན་
དམ་པར་དྲི་མའི་བདག་ཉིད་ཀུན་ནས་ཉོན་མོངས་པ་མེད་པར་ཤེས་པའི་
ཕྱིར་དང་། དེ་ལ་བརྟེན་ནས་དེ་བས་དོན་དམ་པར་དྲི་མ་དང་བྲལ་བའི་
རྣམ་པར་བྱང་བ་མེད་པར་ཤེས་པའི་ཕྱིར་དང༌། དེ་ལ་བརྟེན་ནས་དེ་
བས་དོན་དམ་པར་སྤང་བླང་གི་དངོས་པོ་མེད་པར་ཤེས་པའི་ཕྱིར་དང་།
དེ་ལ་བརྟེན་ནས་དེ་བས་མྱ་ངན་ལས་འདས་པའི་ངོ་བོ་ཉིད་ཤེས་པའི་ཕྱིར་
དང་། དེ་ལ་བརྟེན་ནས་དེ་བས་དོན་དམ་པར་ཆོས་དབྱིངས་ཀྱི་ངོ་བོས་

གནས་པའི་རྟེན་མེད་པར་ཤེས་པའི་ཕྱིར་དང༌། དེ་ལ་བརྟེན་ནས་དེ་
བས་དེ་བཞིན་ཉིད་ཀྱི་རང་བཞིན་ནམ་མཁའི་མཚན་ཉིད་དམ་ངང་ཚུལ་
ཇི་ལྟ་བ་དེ་ལྟར་ཤེས་པའི་ཕྱིར་དང༌། དེ་ལ་བརྟེན་ནས་དེ་བས་ཆོས་
ཉིད་གཞན་དུ་མི་འགྱུར་བས་རྣམ་པར་འཁྲུག་པ་མེད་པར་ཤེས་པའི་ཕྱིར་
དང་། དེ་ལ་བརྟེན་ནས་དེ་བས་ཆོས་ཉིད་རྒྱུ་རྐྱེན་གྱིས་འདུ་མི་བྱེད་པར་
ཤེས་པའི་ཕྱིར་དང་། དེ་ལ་བརྟེན་ནས་དེ་བས་ཆོས་ཉིད་དེ་འགར་ཡང་
གདགས་པར་བྱ་བ་མ་ཡིན་པས་རྣམ་པར་མི་རྟོག་པར་ཤེས་པའི་ཕྱིར་
དང་། དེ་ལ་བརྟེན་ནས་དེ་བས་ཆོས་རྣམས་ཀྱི་མཚན་ཉིད་དེ་ཇི་ལྟར་
གནས་པ་ལྟར་མཁྱེན་ནས་མཚན་ཉིད་ཀྱི་རབ་ཏུ་དབྱེ་བ་བསྟན་པར་ཤེས་
པའི་ཕྱིར་དང་། དེ་ལ་བརྟེན་ནས་དེ་བས་དོན་དམ་པར་མཚན་ཉིད་
ཐམས་ཅད་མེད་པར་ཤེས་པའི་ཕྱིར་རོ། །ཤེས་མཚན་བཅུ་དྲུག་པོ་འདི་
རྣམས་ཀྱིས་ལམ་ཤེས་ཀྱི་སྦྱོར་བ་རྣམས་དེའི་མཁྱེན་པ་བཅུ་དྲུག་སྐྱེད་
པའི་ནུས་ལྡན་དུ་མཚོན་པས་ན་དེ་དག་ནི་ལམ་ཤེས་པ་ཉིད་ཀྱིས་བསྡུས་
པ་ཡིན་པར་བཞེད་དོ། །གསུམ་པ་ནི།
དེ་ནི་ཉིད་ཀྱི་ཆོས་བསྟེན་ནས། །གནས་དང་གུས་པར་བྱ་བ་
དང༌། །བླ་མ་ཉིད་དང་མཉེས་པ་དང༌། །དེ་ལ་མཆོད་དང་བྱེད་མེད་
དང༌། །ཀུན་དུ་འཇུག་མཁྱེན་གང་ཡིན་དང༌། །མ་མཐོང་སྟོན་པར་

མཛད་པ་དང༌། །འཇིག་རྟེན་སྟོང་ཉིད་རྣམ་པ་དང༌། །བརྗོད་དང་
ཤེས་མཛད་མངོན་སུམ་མཛད། །བསམ་མི་ཁྱབ་དང་ཞི་ཉིད་སྟོན།།
འཇིག་རྟེན་འདུ་ཤེས་འགོག་པ་ལ། །རྣམ་པ་ཀུན་མཁྱེན་ཚུལ་ལ་ནི།།
ཤེས་པའི་མཚན་ཉིད་ཅེས་བཤད་དོ། །ཞེས་གསུངས། གཞི་ལམ་གྱིས་
བསྡུས་པའི་ཁྱད་པར་ལ་དམིགས་པ་སོགས་རྣམ་མཁྱེན་གྱི་སྦྱོར་བ་བདུན་
ལ་རང་དོན་རྟོགས་པ་ཕུན་ཚོགས་སྐྱེད་པའི་ནུས་པ་ཡོད་དེ། རྣམ་མཁྱེན་
གྱི་སྦྱོར་བ་ལ་བརྟེན་ནས་དེ་བཞིན་གཤེགས་པས་ཐུབ་དབང་དེ་ནི་རང་
ཉིད་ཀྱི་རྒྱུའི་ཆོས་རྣམ་མཁྱེན་གྱི་སྦྱོར་བ་ལ་མངོན་པར་བརྟེན་ནས་མཐོང་
ཆོས་ལ་བདེ་བར་གནས་པ་ཤེས་པའི་ཕྱིར་དང་། དེ་ལ་བརྟེན་ནས་དེ་
བས་ཤེར་ཕྱིན་གྱི་མདོ་སྟོན་པ་ན་རང་ཉིད་ཀྱིས་གདན་དང་ཁྲི་བཤམས་
པ་སོགས་མཛད་ནས་གུས་པར་བྱ་བར་ཤེས་པའི་ཕྱིར་དང་། དེ་ལ་
བརྟེན་ནས་དེ་བས་བཀའ་བསྒྲུབ་པར་བྱ་བ་ཉིད་དུ་བཀུར་བས་བླ་མར་
བྱ་བར་ཤེས་པའི་ཕྱིར་དང་། དེ་ལ་བརྟེན་ནས་དེ་བས་ཡོན་ཏན་བརྗོད་
པ་ལ་སོགས་པས་མཉེས་པར་བྱ་བར་ཤེས་པའི་ཕྱིར་དང་། དེ་ལ་བརྟེན་
ནས་དེ་བས་རིན་པོ་ཆེའི་མེ་ཏོག་གཏོར་བ་སོགས་ཀྱིས་ཡུམ་དེ་ལ་མཆོད་
པར་བྱ་བར་ཤེས་པའི་ཕྱིར་དང༌། དེ་ལ་བརྟེན་ནས་དེ་བས་དོན་དམ་
པར་གུས་པར་བྱ་བ་སོགས་དེ་ལྟར་བྱེད་པ་མེད་པར་ཤེས་པའི་ཕྱིར་དང་།

དེ་ལ་བརྟེན་ནས་དེ་བས་ཡུལ་ཐམས་ཅད་དུ་ཐོགས་མེད་དུ་འཇུག་པའམ་
འགྲོ་བ་ཤེས་པའི་ཕྱིར་དང་། དེ་ལ་བརྟེན་ནས་དེ་བས་གཟུགས་སོགས་
ཀྱི་དོན་དོན་དམ་པར་མ་མཐོང་བ་ཉིད་ཐ་སྙད་དུ་དེ་ཁོ་ན་མཐོང་བར་
སྟོན་པར་མཛད་པ་ཤེས་པའི་ཕྱིར་དང་། དེ་ལ་བརྟེན་ནས་དེ་བས་ཕུང་
པོ་ལྔའི་འཇིག་རྟེན་བདེན་པས་སྟོང་པའི་རྣམ་ཅན་དུ་ཤེས་པའི་ཕྱིར་དང་།
དེ་ལ་བརྟེན་ནས་དེ་བས་གདུལ་བྱ་འཁོར་དུ་བསྡུས་པ་ལ་འཇིག་རྟེན་ད་
བདེན་པས་སྟོང་པར་བརྗོད་པ་ཤེས་པའི་ཕྱིར་དང་། དེ་ལ་བརྟེན་ནས་
དེ་བས་རྒྱུད་སྨིན་པའི་གདུལ་བྱ་ལ་འཇིག་རྟེན་བདེན་པས་སྟོང་པ་ཤེས་
པར་མཛད་པ་ཤེས་པའི་ཕྱིར་དང་། དེ་ལ་བརྟེན་ནས་དེ་བས་རྣམ་པར་
གྲོལ་བའི་གདུལ་བྱ་ལ་འཇིག་རྟེན་བདེན་པས་སྟོང་པ་མངོན་སུམ་དུ་
མཐོང་བར་མཛད་པ་ཤེས་པའི་ཕྱིར་དང་། དེ་ལ་བརྟེན་ནས་དེ་བས་
ཕུང་པོ་ལྔའི་དེ་ཁོ་ན་ཉིད་རྟོག་གེའི་སྤྱོད་ཡུལ་ལས་འདས་པས་བསམ་གྱིས་
མི་ཁྱབ་པ་ཉིད་དུ་སྟོན་པར་ཤེས་པའི་ཕྱིར་དང་། དེ་ལ་བརྟེན་ནས་དེ་
བས་ཕུང་པོ་ལྔའི་ཆོས་ཉིད་རང་མངོན་སུམ་དུ་རྟོགས་པའི་བློའི་ངོར་སྤྲོས་
པ་ཐམས་ཅད་ཞི་བ་ཉིད་དུ་སྟོན་པ་ཤེས་པའི་ཕྱིར་དང་། དེ་ལ་བརྟེན་
ནས་དེ་བས་ཟག་བཅས་ཀྱི་ཕུང་པོ་ལྔའི་འཇིག་རྟེན་འགོག་པ་ཤེས་པའི་
ཕྱིར་དང༌། དེ་ལ་བརྟེན་ནས་དེ་བས་དོན་དམ་པར་འཇིག་རྟེན་ཕ་རོལ་

དང་ཚུ་རོལ་གྱི་འདུ་ཤེས་འགོག་པ་ཤེས་པའི་ཕྱིར་རོ། །ཤེས་མཚན་
བཅུ་དྲུག་པོ་འདི་རྣམས་ཀྱིས་རྣམ་མཁྱེན་གྱིས་སྦྱོར་བ་རྣམས་དེའི་མཁྱེན་
པ་བཅུ་དྲུག་སྐྱེད་པའི་ནུས་ལྡན་དུ་མཚོན་པས་ན་དེ་དག་ནི་རྣམ་པ་ཐམས་
ཅད་མཁྱེན་པ་ཉིད་ཀྱིས་བསྡུས་པ་ཡིན་པར་བཤད་དོ། །དེ་ལྟར་ཤེས་
མཚན་འདི་དག་ཀྱང་སངས་རྒྱས་ལ་གཙོ་ཆེ་བ་ལ་དགོངས་ཀྱི་བྱང་
སེམས་ལ་མེད་པ་མ་ཡིན་ནོ་ཞེས་གསེར་ཕྲེང་ལས་གསུངས་སོ། །གཉིས་
པ་ལ་གཉིས། མདོར་བསྟན་དང༌། རྒྱས་བཤད་དོ། །དང་པོ་ནི།
བསམ་མི་ཁྱབ་སོགས་ཁྱད་པར་གྱིས། །ཁྱད་ཞུགས་བདེན་
པའི་སྤྱོད་ཡུལ་ཅན། །སྐད་ཅིག་མ་ནི་བཅུ་དྲུག་གིས། །ཁྱད་པར་མཚན་
ཉིད་བཤད་པ་ཡིན། །ཞེས་གསུངས། བསམ་གྱིས་མི་ཁྱབ་པ་དང་མི་
མཉམ་པ་ལ་སོགས་པའི་ཁྱད་པར་གྱིས་ཁྱད་པར་དུ་བྱས་པའི་འཕགས་
པའི་བདེན་པ་བཞིའི་སྤྱོད་ཡུལ་ཅན་ཆོས་དང་རྗེས་སུ་ཤེས་པའི་བཟོད་
པ་དང་ཤེས་པའི་སྐད་ཅིག་མ་བཅུ་དྲུག་གིས་ངོ་བོ་ཉིད་མཚན་ཐ་མ་བཅུ་གཉིས་
པོ་དེ་ཉན་རང་གི་སྦྱོར་བ་ལས་ཁྱད་པར་དུ་འཕགས་པར་མཚོན་པའི་ཁྱད་པར་
གྱི་མཚན་ཉིད་ཡིན་པར་མདོ་ལས་བཤད་པ་ཡིན་ནོ། །གཉིས་པ་ནི།
བསམ་མི་ཁྱབ་དང་མི་མཉམ་དང༌། །གཞལ་དང་བགྲང་ལས་
ཡང་དག་འདས། །འཕགས་པ་ཀུན་སྡུད་མཁས་པ་ཡིས། །རིག་བྱ་

ཐུན་མོང་མིན་ཤེས་ཉིད། །ཤེས་མྱུར་བྲི་དང་གང་མེད་དང་། །སྒྲུབ་
དང་ཡང་དག་འགྲུབ་པ་དང༌། །དམིགས་པ་རྟེན་དང་བཅས་པ་དང༌།།
མཐའ་དག་པ་དང་ཡོངས་འཛིན་དང༌། །རོ་མྱང་མེད་དང་ཁྱད་པར་
ནི༑ ༑བཅུ་དྲུག་བདག་ཉིད་ཤེས་བྱ་སྟེ། །གང་གིས་ལམ་ནི་གཞན་
དག་ལས། །ཁྱད་དུ་འཕགས་པས་ཁྱད་པར་ལམ། །ཞེས་གསུངས།
ངོ་བོ་ཉིད་མཚན་ཐ་མ་བཅུ་གཉིས་པོ་དེ་ཆོས་ཅན། དོན་གཉིས་ཕུན་
ཚོགས་སྐྱེད་པའི་ནུས་པའི་སྒོ་ནས་ཉན་རང་གི་སྦྱོར་བ་ལས་ཁྱད་པར་
དུ་འཕགས་པ་ཡིན་ཏེ། རྟོག་གེའི་སྤྱོད་ཡུལ་ལས་འདས་པས་བསམ་
གྱིས་མི་ཁྱབ་པ་དང་། དཔེར་ཟླར་རུང་བའི་མཚུངས་པ་མེད་པས་མི་
མཉམ་པ་དང་། དེ་ཁོ་ནར་ཚད་མས་གཞལ་བ་ལས་འདས་པ་དང་།
སྒྲས་བརྗོད་པ་སོགས་ཀྱི་གྲངས་ཀྱིས་བགྲང་བ་ལས་འདས་པའི་སྡུག་
བསྔལ་གྱི་ཆོས་ཉིད་བཞི་རྟོགས་པའི་སྐད་ཅིག་མ་བཞི་དང༌། འཕགས་
པའི་གང་ཟག་ཐམས་ཅད་ཀྱི་སྤངས་རྟོགས་ཀྱི་ཡོན་ཏན་ཐམས་ཅད་སྡུད་
པ་དང་། བདེན་པ་གཉིས་ལ་མཁས་པའི་སྐྱེས་བུ་མ་རིག་པར་བྱ་བའི་
ཡུལ་ཤེས་པ་དང་། ཉན་རང་གི་སྤྱོད་ཡུལ་མ་ཡིན་པའི་ཡུལ་ཤེས་པའམ་
ཉན་རང་གི་ཡོན་ཏན་ལས་ཁྱད་པར་དུ་འཕགས་པའི་ཐེག་ཆེན་ཐུན་མོང་
མ་ཡིན་པའི་ཤེས་པ་དང་། མི་གནས་པའི་མྱང་འདས་མངོན་པར་ཤེས་

པ་སྟེ་ཐོབ་པ་ཉན་རང་ལས་ཤིན་ཏུ་མྱུར་བའི་ཤེས་པ་སྟེ་ཀུན་འབྱུང་ཆོས་
བཟོད་སོགས་སྐད་ཅིག་མ་བཞི་དང་། ཀུན་རྫོབ་བདེན་པའི་ངོ་བོར་བྲི་
བ་མེད་པ་དང་དོན་དམ་བདེན་པའི་ངོ་བོར་གང་བ་མེད་པ་སྟེ་མདོར་ན་
སྒྲོ་སྐུར་དང་བྲལ་བའི་ཆོས་ཉིད་རྟོགས་པ་དང་། དོན་དམ་པར་འཁོར་
གསུམ་རྣམ་པར་དག་པས་སྦྱིན་སོགས་ཕར་ཕྱིན་དྲུག་ལ་མོས་པ་དང་
ཡིད་ལ་བྱེད་པས་དྲག་ཏུ་རབ་ཏུ་སྒྲུབ་པ་དང་། ཡང་དག་པར་འཁོར་
གསུམ་རྣམ་དག་གི་སྦྱོར་བས་བསྐལ་བ་དུ་མར་བསྒྲུབས་ནས་ཐོབ་པར་
བྱ་བའི་བསོད་ནམས་དང་ཡེ་ཤེས་ཡང་དག་པ་སྟེ་ཕྱིན་ཅི་མ་ལོག་པར་
འགྲུབ་པ་དང༌། ཞེན་ཞེས་རྣམ་པར་མི་རྟོག་པར་སྦྱིན་སོགས་ཀྱི་ཆོས་
ཐམས་ཅད་ལ་དམིགས་ནས་ཤེར་ཕྱིན་མི་འདོར་བའི་བརྩོན་འགྲུས་ཀྱིས་
དེ་དག་འཛིན་པ་སྟེ་འགོག་པ་ཆོས་བཟོད་སོགས་སྐད་ཅིག་མ་བཞི་དང་།
ཆོས་ཀྱི་དབྱིངས་ཀྱི་རང་བཞིན་ཅན་གྱི་བྱང་ཆུབ་སེམས་དཔའི་རྟེན་དང་
བཅས་པ་དང་། སྨོན་ལམ་ལ་སོགས་པའི་ཕར་ཕྱིན་བཅུ་ཡོངས་སུ་རྫོགས་
པའི་རྒྱུའི་ཚོགས་པ་མཐའ་དག་ཚང་བ་དང་། ནང་གི་ཡོངས་འཛིན་
ཐབས་ཤེས་ཁྱད་པར་ཅན་གྱིས་སྲིད་ཞིར་ལྟུང་བ་ལས་ཡོངས་སུ་བཟུང་
བ་དང་། ཆོས་གང་ལ་ཡང་བདེན་པར་ཞེན་པའི་རོ་མྱངས་པ་མེད་ཅིང་
དགེ་རྩ་རྣམས་རྫོགས་བྱང་དུ་བསྔོ་བར་བྱེད་པ་སྟེ་ལམ་ཆོས་བཟོད་སོགས་

སྐད་ཅིག་མ་བཞི་སྟེ་ཁྱད་པར་བཅུ་དྲུག་ངོ་བོའམ་འབྲས་བུའམ་རྒྱུར་
ལྡན་པའི་སེམས་དཔའི་སྦྱོར་བ་ཡིན་པའི་ཕྱིར་རོ། །དེ་ལྟར་བསམ་གྱིས་
མི་ཁྱབ་པ་སོགས་ཁྱད་པར་བཅུ་དྲུག་གིས་ལམ་སྦྱོར་བ་བཅུ་གཉིས་ནི་
གཞན་ཉན་རང་གི་ལམ་དག་ལས་ཁྱད་པར་དུ་འཕགས་པར་མཚོན་པས་
ན་དེ་དག་ཁྱད་པར་དུ་འཕགས་པའི་ལམ་ཡིན་པར་ཤེས་པར་བྱའོ།།
འདིར་གཞི་ཤེས་ཀྱི་སྦྱོར་བའི་ཁྱད་པར་མི་འཆད་པ་ནི་གཞི་ཤེས་པ་ཙམ་
གྱི་ལྡོག་པ་ནི་ཉན་རང་ལ་ཡང་ཡོད་པས་ལྡོག་པ་དེའི་ཆ་ནས་ཁྱད་པར་
འཆད་པ་མི་འཐད་ལ། ཐེག་ཆེན་གཞི་ཤེས་ནི་ལམ་ཤེས་ཡིན་པས་དེའི་
ཁྱད་པར་བཤད་པ་ཉིད་ཀྱིས་དེ་ཡང་དོན་གྱིས་བཤད་པ་ལ་དགོངས་སམ།
ཡང་ན་སྐབས་གསུམ་པར་གཞི་ཤེས་སྦྱོར་བའི་ཁྱད་པར་བཤད་ཟིན་པས་
འདིར་མ་བསྟན་པ་ཡིན་ནོ། །སྦྱོར་ལམ་དང་སྒོམ་ལམ་གྱི་ཁྱད་པར་
མི་འཆད་པ་ནི། བར་བ་མཐོང་ལམ་གྱི་ཁྱད་པར་བཤད་པས་རྒྱུ་འབྲས་
སྦྱོར་སྒོམ་གྱི་ཁྱད་པར་ཡང་གོ་བར་འགྱུར་ཏེ། རྒྱུ་ལ་ཁྱད་པར་མེད་
ན་འབྲས་བུའི་ཁྱད་པར་རྒྱུ་མེད་དུ་འགྱུར་ཞིང་རྒྱུ་ལ་ཁྱད་པར་ཡོད་ཀྱང་
འབྲས་བུ་ལ་མེད་ན་རྒྱུའི་ཁྱད་པར་དོན་མེད་དུ་འགྱུར་བའི་ཕྱིར་ཞེས་
པ་ནི་གསེར་ཕྲེང་གི་དགོངས་པའོ། །རྣམ་བཤད་ལས་ཀྱང་འདིའི་དང་
པོ་ལྟར་བཤད་ལ། རྟོགས་དཀའི་སྣང་བ་ལྟར་ན། བཤད་ཚུལ་འདི་

མི་འཐད་དེ། གཞན་དུ་ན་གཞི་ཤེས་ཀྱི་སྦྱོར་བའི་བྱེད་པ་དངོས་སུ་བསྟན་
པ་མི་རིགས་པར་འགྱུར་བའི་ཕྱིར་ཏེ། གཞི་ཤེས་ཀྱི་བྱེད་པ་ཙམ་ཉན་
རང་ལ་ཡང་ཡོད་ཅིང་། བྱང་སེམས་ཀྱི་རྒྱུད་ཀྱི་གཞི་ཤེས་ཀྱི་བྱེད་པ་ལམ་
ཤེས་ཀྱི་བྱེད་པའི་ཁོངས་སུ་འདུ་བའི་ཕྱིར་ཞེས་བཞེད་དོ། །གསུམ་པ་ནི།
ཕན་དང་བདེ་དང་སྐྱོབ་པ་དང་། །མི་རྣམས་ཀྱི་ནི་སྐྱབས་དག་
དང་། །གནས་དང་དཔུང་གཉེན་གླིང་དང་ནི། །ཡོངས་འདྲེན་པ་ཞེས་
བྱ་བ་དང༌། །ལྷུན་གྱིས་གྲུབ་དང་ཐེག་གསུམ་གྱིས། །འབྲས་བུ་མངོན་
སུམ་མི་བྱེད་དག །ཐ་མ་རྟེན་གྱི་མཛད་པ་སྟེ། །འདི་ནི་བྱེད་པའི་མཚན་
ཉིད་ཡིན། །ཞེས་གསུངས། ཉོན་མོངས་རྟགས་སོགས་ཀྱིས་དབེན་
པའི་སེམས་དཔའི་གཞི་ཤེས་ཀྱི་སྦྱོར་བ་བཞི་ལ་གཞན་དོན་འཕྲིན་ལས་
ཕུན་ཚོགས་སྐྱེད་པའི་ནུས་པ་ཡོད་དེ། རྟེན་སངས་རྒྱས་བྱང་སེམས་
ཀྱིས་ཐབས་གཞི་ཤེས་ཀྱི་སྦྱོར་བ་ལ་བརྟེན་ནས་ཡུལ་གདུལ་བྱ་རྣམས་
ལ་མ་འོངས་པའི་ཕན་པ་ཚེ་ཕྱི་མར་སྲིད་པའི་སྡུག་བསྔལ་ཞི་བའི་མྱང་
འདས་ཉེ་བར་སྒྲུབ་པར་མཛད་པའི་ཕྱིར་དང་། དེ་དག་གིས་དེ་ལ་བརྟེན་
ནས་གདུལ་བྱ་རྣམས་ལ་སྡུག་བསྔལ་དང་ཡིད་མི་བདེ་བ་སོགས་དང་
བྲལ་བའི་ཚེ་འདིའི་བདེ་བ་ལ་འགོད་ཅིང་མཐར་མྱང་འདས་སྒྲུབ་པར་
མཛད་པའི་ཕྱིར་དང་། དེ་དག་གིས་དེ་ལ་བརྟེན་ནས་གདུལ་བྱ་རྣམས་

ལ་འཁོར་བའི་སྡུག་བསྔལ་ལས་སྐྱོབ་ཅིང་སླར་མི་སྐྱེ་བའི་ལྷག་མེད་ཀྱི་
མྱང་འདས་ལ་འགོད་པར་མཛད་པའི་ཕྱིར་རོ། །གཞན་དོན་གྱི་གོ་ཆ་
བྱ་དཀའ་བ་སོགས་སྒྲུབ་པའི་ལམ་ཤེས་ཀྱི་སྦྱོར་བ་ལྔ་ལ་གཞན་དོན་
འཕྲིན་ལས་ཕུན་ཚོགས་སྐྱེད་པའི་ནུས་པ་ཡོད་དེ། སངས་རྒྱས་བྱང་
སེམས་ཀྱིས་ལམ་ཤེས་ཀྱི་སྦྱོར་བ་ལ་བརྟེན་ནས་མིས་མཚོན་པའི་གདུལ་
བྱ་རྣམས་ལ་གཏན་དུ་ཕན་པ་ལྷག་མེད་མྱང་འདས་གདུལ་བྱ་གདུལ་བའི་
དུས་ཇི་ལྟ་བ་བཞིན་དུ་ཕྱིན་ཅི་མ་ལོག་པར་སྒྲུབ་པའི་སྐྱབས་མཛད་པའི་
ཕྱིར་དང་། དེ་དག་གིས་དེ་ལ་བརྟེན་ནས་གདུལ་བྱ་རྣམས་སྡུག་བསྔལ་
གྱི་རྒྱུ་བདེན་འཛིན་ཟློག་པ་ལ་འགོད་པའི་གནས་ཀྱི་བྱེད་པ་མཛད་པའི་
ཕྱིར་དང་། དེ་དག་གིས་དེ་ལ་བརྟེན་ནས་གདུལ་བྱ་རྣམས་འཁོར་འདས་
མཉམ་པ་ཉིད་དུ་རྟོགས་པ་ལ་འགོད་པའི་དཔུང་གཉེན་གྱི་བྱེད་པ་མཛད་
པའི་ཕྱིར་དང༌། དེ་དག་གིས་དེ་ལ་བརྟེན་ནས་གདུལ་བྱ་རྣམས་ཆུས་
བསྐོར་བའི་སྐམ་པ་དང་ཆོས་མཐུན་པར་སྲིད་ཞིའི་རྒུད་པའི་རླན་དང་
བྲལ་བའི་མི་གནས་པའི་མྱང་འདས་ལ་འགོད་པའི་གླིང་གི་བྱེད་པ་མཛད་
པའི་ཕྱིར་དང་། དེ་དག་གིས་དེ་ལ་བརྟེན་ནས་གདུལ་བྱ་རྣམས་གནས་
སྐབས་དང་མཐར་ཐུག་གི་གཞན་དོན་སྒྲུབ་པ་ལ་འགོད་པའི་ཡོངས་
འདྲེན་གྱི་བྱེད་པ་མཛད་པའི་ཕྱིར་དང་། དེ་དག་གིས་དེ་ལ་བརྟེན་ནས་

གདུལ་བྱ་རྣམས་གཞན་གྱི་དོན་ལྷུན་གྱིས་གྲུབ་པར་འཇུག་པ་ལ་འགོད་
པའི་བྱེད་པ་མཛད་པའི་ཕྱིར་དང་། དེ་དག་གིས་དེ་ལ་བརྟེན་ནས་གདུལ་
བྱ་རྣམས་གཞན་དོན་དུ་ཐེག་པ་གསུམ་གྱིས་ངེས་པར་འབྱུང་ཞིང་རང་
དོན་དུ་དེའི་འབྲས་བུ་མངོན་སུམ་དུ་མི་བྱེད་པ་དེ་དུས་ཇི་ལྟ་བ་བཞིན་
དུ་ཡང་དག་པར་ཉེ་བར་སྒྲུབ་པར་མཛད་པའི་ཕྱིར་རོ། །གཞི་ལམ་
གྱིས་བསྡུས་པའི་ཁྱད་པར་ལ་དམིགས་པ་སོགས་རྣམ་མཁྱེན་གྱི་སྦྱོར་
བ་བདུན་ལ་གཞན་དོན་འཕྲིན་ལས་ཕུན་ཚོགས་སྐྱེད་པའི་ནུས་པ་ཡོད་
དེ༑ སངས་རྒྱས་བྱང་སེམས་ཀྱིས་རྣམ་མཁྱེན་གྱི་སྦྱོར་བ་ལ་བརྟེན་
ནས་གདུལ་བྱ་རྣམས་ལ་ཆོས་ཐམས་ཅད་རྣམ་མཁྱེན་གྱི་ངང་ཚུལ་ལས་
མི་འདའ་བར་སྟོན་པ་ཉེ་བར་སྒྲུབ་པའི་དོན་གྱིས་སེམས་ཅན་རྣམས་ཀྱི་
རྟེན་བྱེད་པར་མཛད་པའི་ཕྱིར་རོ། །ཕན་དང་བདེ་དང་སྐྱོབ་པ་སོགས་
བྱེད་པའི་ཁྱད་པར་བཅུ་གཅིག་གིས་རང་རྒྱུ་མཁྱེན་གསུམ་གྱི་སྦྱོར་བ་
རྣམས་གཞན་དོན་འཕྲིན་ལས་ཕུན་ཚོགས་སྐྱེད་པའི་ནུས་ལྡན་དུ་མཚོན་
པས་ན་འདི་དག་ནི་བྱེད་པའི་མཚན་ཉིད་ཡིན་ནོ། །མཐར་ཐུག་པ་སངས་
རྒྱས་དང་གནས་སྐབས་ཀྱི་བྱེད་པ་བཅུ་གཅིག་བྱང་སེམས་ལ་ཡང་ཡོད་
དོ༑ ༑ཞེས་གསེར་ཕྲེང་ལས་གསུངས་སོ། །བཞི་པ་ནི།
ཉོན་མོངས་རྟགས་དང་མཚན་མ་དང༌། །མི་མཐུན་ཕྱོགས་

དང་གཉེན་པོ་དག །དབེན་དང་དཀའ་དང་ངེས་པ་དང༌། །ཆེད་དུ་
བྱ་དང་མི་དམིགས་དང་། །མངོན་པར་ཞེན་པ་བཀག་པ་དང་།།
དམིགས་པ་ཞེས་བྱ་གང་ཡིན་དང༌།’།མི་མཐུན་ཐོགས་པ་མེད་དང་
དེ༑ ༑གཞི་མེད་འགྲོ་མེད་སྐྱེ་མེད་དང༌། །དེ་བཞིན་ཉིད་ནི་མི་དམིགས་
དང་། །ངོ་བོ་ཉིད་བཅུ་དྲུག་བདག་ཉིད། །མཚོན་བྱ་ལྟ་བུར་མཚོན་
པས་ན། །མཚན་ཉིད་བཞི་པར་བཞེད་པ་ཡིན། །ཞེས་གསུངས། སེམས་
དཔའི་གཞི་ཤེས་ཀྱི་སྦྱོར་བ་ཆོས་ཅན། རང་གི་ངོ་བོ་སྤངས་རྟོགས་ཁྱད་
པར་ཅན་དང་ལྡན་ཏེ། ཆགས་སོགས་ཉོན་མོངས་པའི་ངོ་བོ་མངོན་གྱུར་
བས་དབེན་པའི་སེམས་དཔའི་གཞི་ཤེས་ཀྱི་སྦྱོར་བ་དང་། ཆགས་སོགས་
ཉོན་མོངས་ཀྱི་རྟགས་ཏེ་འབྲས་བུ་སྒོ་གསུམ་གྱི་གནས་ངན་ལེན་གྱིས་
དབེན་པའི་སེམས་དཔའི་གཞི་ཤེས་ཀྱི་སྦྱོར་བ་དང་། ཆགས་སོགས་
ཉོན་མོངས་ཀྱི་མཚན་མ་སྟེ་རྒྱུ་ཚུལ་མིན་ཡིད་བྱེད་སོགས་ཀྱིས་དབེན་
པའི་སེམས་དཔའི་གཞི་ཤེས་ཀྱི་སྦྱོར་བ་དང་། མི་མཐུན་པའི་ཕྱོགས་
དང་གཉེན་པོ་དག་བདེན་པར་ཞེན་པའི་བློ་མངོན་གྱུར་བས་དབེན་པའི་
སེམས་དཔའི་གཞི་ཤེས་ཀྱི་སྦྱོར་བ་བཞིའི་དབྱེ་བ་ཅན་ཡིན་པའི་ཕྱིར་
རོ༑ ༑ལམ་ཤེས་ཀྱི་སྦྱོར་བ་ཆོས་ཅན། རང་གི་ངོ་བོ་སྤངས་རྟོགས་
ཁྱད་པར་ཅན་དང་ལྡན་ཏེ། དོན་དམ་པར་མེད་ཅིང་ཐ་སྙད་དུ་སེམས་

འགྲོ་འོང་མེད་པར་རྟོགས་པའི་རྣམ་མཁྱེན་གྱི་སྦྱོར་བ་དང་། གཟུགས་
སོགས་དོན་དམ་པར་སྐྱེ་བ་མེད་པར་རྟོགས་པའི་རྣམ་མཁྱེན་གྱི་སྦྱོར་
བ་དང་། མཐའ་བཞི་དང་བྲལ་བའི་དེ་བཞིན་ཉིད་བདེན་པར་མི་དམིགས་
པར་རྟོགས་པའི་རྣམ་མཁྱེན་གྱི་སྦྱོར་བ་བདུན་གྱི་དབྱེ་བ་ཅན་ཡིན་པའི་
ཕྱིར་རོ། །དེ་ལྟར་སྦྱོར་བའི་ངོ་བོ་ཉིད་བཅུ་དྲུག་གིས་མཁྱེན་གསུམ་
གྱི་སྦྱོར་བའི་ངོ་བོ་ཉིད་མཚོན་བྱེད་དོན་གཞན་ཡོད་པའི་མཚོན་བྱའམ་
མཚན་གཞི་ལྟ་བུར་མཚོན་པས་ན་དེ་དག་ནི་མཚན་ཉིད་བཞི་པ་ངོ་བོ་
ཉིད་ཀྱི་མཚན་ཉིད་ཡིན་པར་མདོ་ལས་བཞེད་པ་ཡིན་ནོ། །བཅུ་དྲུག་
པོ་འདི་སྦྱོར་བའི་ངོ་བོ་ཉིད་འབའ་ཞིག་ཏུ་བཤད་པས་འདི་སངས་རྒྱས་
ཀྱི་སར་འདོད་པ་ནི་མི་འཐད་དོ་ཞེས་གསེར་ཕྲེང་ལས་གསུངས་སོ།།
དེས་ན་ཤེས་མཚན་དང་བྱེད་མཚན་གཉིས་གཙོ་ཆེར་སངས་རྒྱས་ལ་
ཡོད་ཀྱང་བྱང་སེམས་ལའང་མེད་པ་མ་ཡིན་ཏེ། འབྲས་བུའི་དོན་གཉིས་
ཕུན་ཚོགས་དང་ཆ་འདྲ་བ་རེ་རྒྱུའི་དུས་ནའང་ཡོད་དགོས་པའི་ཕྱིར།
ཁྱད་མཚན་ནི་མཐོང་ལམ་ཁོ་ནར་དང་། ངོ་བོ་ཉིད་མཚན་ནི་ཚོགས་
ལམ་ནས་རྒྱུན་མཐའི་བར་དུ་ཡོད་དོ། །མཚན་ཉིད་བཞི་པོ་དེ་དག་ནི་
གཞུང་ལུགས་ཆེན་མོ་རྣམས་སུ་རང་གི་མཚན་ཉིད་ལ་སོགས་པའི་མཚན་
ཉིད་ཀྱི་རྣམ་གྲངས་ལྔ་གསུངས་པ་ལས་གང་ཡིན་ཞེ་ན། མཚན་ཉིད་

བཞི་པོ་དེ་དག་ཤེས་པ་ནས་ངོ་བོ་ཉིད་ཀྱི་བར་རང་རང་ལ་ལྟོས་ན་དེ་དག་
གི་རང་གི་མཚན་ཉིད་ཀྱང་ཡིན་མོད། འོན་ཀྱང་སྐབས་འདིར་སྦྱོར་
བའི་མཚན་ཉིད་དུ་བཤད་པ་ཡིན་པས། སྦྱོར་བ་ལ་ལྟོས་ན་ངོ་བོ་ཉིད་
མཚན་ནི་སྦྱོར་བའི་རང་གི་མཚན་ཉིད་ཡིན་ལ། གཞན་གསུམ་ནི་མཚན་
ཉིད་ལྔ་པོ་གང་ཡང་མ་ཡིན་ཏེ། ཁྱད་མཚན་ནི་ངོ་བོ་རྒྱུ་འབྲས་གསུམ་
ཅི་རིགས་ཀྱིས་མཚོན་པ་དང་ཤེས་བྱེད་ནི་འབྲས་བུས་རྒྱུ་མཚོན་པ་ཡིན་
པའི་ཕྱིར། དེ་ཡང་བྱ་རོག་གིས་ཁང་བཟང་མཚོན་པ་ལྟར་དེའི་སྒོ་ནས་
ཤེས་པར་བྱས་པ་ཙམ་ཡིན་གྱི་རྣམ་པར་བཞག་འཇོག་གི་མཚན་མཚོན་
དངོས་མ་ཡིན་པའི་ཕྱིར་རོ། །འདི་ལ་ཁ་ཅིག་ན་རེ། བཤད་ཚུལ་འདི་
མི་འཐད་དེ། ཡིག་ཆར། འདིར་ནི་རིགས་མི་མཐུན་སེལ་བའི་མཚན་
ཉིད་དང་ལྡོག་ཆའི་མཚན་ཉིད་གཙོ་བོ་སྟེ། ལམ་ཤེར་ཕྱིན་ལ་ལྡོག་པའི་
སྒོ་ནས་ཤེས་ཁྱད་བྱེད་དེའི་མཚན་ཉིད་བཞི་བྱས་པའི་ཕྱིར། ཞེས་
གསུངས་པའི་ཕྱིར་ན་མ་ཁྱབ་སྟེ། རྣམ་བཤད་ཀྱི་བཤད་ཚུལ་ལྟར་ན་
དེ་ལྟར་ཡིན་ཀྱང་འདིར་གསེར་ཕྲེང་གི་དགོངས་པ་ལྟར་བཤད་པ་ཡིན་
པས་དེ་དང་འགལ་ཡང་སྐྱོན་མེད་པའི་ཕྱིར་ཏེ། མཚན་ཉིད་ཀྱི་སྐོར་
འདི་ལ་གསེར་ཕྲེང་དང་རྣམ་བཤད་གཉིས་ཀྱི་བཤད་སྲོལ་ཆེས་མི་འདྲ་
བའི་ཕྱིར་ཏེ། རྣམ་བཤད་ལྟར་ན་ལམ་ཤེར་ཕྱིན་ལ་ལྡོག་པའི་སྒོ་ནས་

ཤེས་ཁྱད་བྱེད་དེའི་མཚན་ཉིད་བཞིར་ཕྱེ་བ་ཡིན་པས། མཚན་ཉིད་
བཞི་གའི་ས་མཚམས་ནི། ཚོགས་ལམ་ནས་རྒྱུན་མཐའི་བར་དུ་ཡོད་
པར་བཤད་ལ། གསེར་ཕྲེང་ལྟར་ན། ཤེས་བྱེད་གཉིས་ནི་འབྲས་བུས་
རྒྱུ་མཚོན་པ་ཡིན་པས་གཙོ་ཆེར་སངས་རྒྱས་ཀྱི་ས་ལ་བཞག་གོ །དེའི་
ཕྱིར་དེང་སང་འགའ་ཞིག་གིས་སྤྱིར་མཚན་ཉིད་བཞི་ག་ཚོགས་ལམ་
ནས་སངས་རྒྱས་ཀྱི་སའི་བར་དུ་ཡོད་ལ། འདིར་བསྟན་མཚན་ཉིད་
བཞི་ནི་ཚོགས་ལམ་ནས་རྒྱུན་མཐའི་བར་དུ་ཡོད་ཅེས་ཞིབ་ཆ་བྱེད་པ་
ནི་མ་ཤེས་པའི་གཏམ་ཡིན་ཏེ། བཤད་སྲོལ་ཆེས་མི་འདྲ་བ་གཉིས་གཅིག་
ཏུ་བསྲེས་པའི་ཕྱིར་རོ། །མཁས་དབང་གུང་ཐང་པས་ཀྱང་། འདིར་
བསྟན་མཚན་ཉིད་གོ་གཅིག་ཚོགས་ལམ་ནས། །རྒྱུན་མཐའི་བར་རོ་
གཞན་དུ་རྒྱལ་བར་འབྱུང༌། །ཞེས་གསུངས་པ་ཡང༌། བཤད་ཚུལ་
མི་འདྲ་བ་གཉིས་ལ་དཔྱད་པ་ཞིབ་ཏུ་མ་མཛད་པར་སྔ་མའི་ཁས་བླངས་
ཀྱི་རྒྱུན་བཀོད་པ་ཙམ་ཡིན་ཏེ། ངོ་བོ་ཉིད་མཚན་བཅུ་དྲུག་སངས་རྒྱས་
སར་ཡོད་པར་གཞུང་ཁུངས་ཐུབ་གང་ནས་ཀྱང་མ་བཤད་པའི་ཕྱིར་རོ།།
ཡང་ཁ་ཅིག་གིས། གཞི་ཤེས་ཀྱི་ཤེས་མཚན་མཐོང་ལམ་ནས་དང་གཞི་
ཤེས་ཀྱི་སྦྱོར་བའི་ཤེས་མཚན་ཚོགས་ལམ་ནས་ཡོད་ཅེས་ཞིབ་ཆ་བྱེད་
པ་ཡང་མི་འཐད་དེ། དེ་གཉིས་དོན་གཅིག་པའི་ཕྱིར་ཏེ། གཞི་ཤེས་

ཀྱི་སྦྱོར་བའི་ཤེས་མཚན་ལ་གཞི་ཤེས་ཀྱི་ཤེས་མཚན་ཞེས་ཚིག་བསྡུས་
ནས་སྨོས་པ་ཙམ་ཡིན་པའི་ཕྱིར་དང༌། མཚན་ཉིད་བཞིས་སྦྱོར་བའི་
ངོ་བོ་དང་ནུས་པ་མཚོན་པར་བཤད་པ་ཡིན་གྱི། དེས་མཁྱེན་གསུམ་
མཚོན་པར་ཁུངས་ཐུབ་ཀྱི་གཞུང་གང་ནས་ཀྱང་མ་བཤད་པའི་ཕྱིར་རོ།།
འོ་ན་སངས་རྒྱས་ཀྱི་ས་ན་སྦྱོར་བའི་ཤེས་མཚན་ཡོད་པར་ཐལ། སངས་
རྒྱས་ཀྱི་སར་མཁྱེན་གསུམ་གྱི་ཤེས་མཚན་ཡོད་པའི་ཕྱིར་ཟེར་ན། ཤིན་
ཏུ་འདོད་པ་ཡིན་ཏེ། ཤེས་བྱེད་གཉིས་ནི་སྦྱོར་བའི་འབྲས་བུ་ཡིན་པར་
བཤད་ཟིན་པའི་ཕྱིར་དང་། གཞན་དུ་ན་སངས་རྒྱས་ཀྱི་སར་སྦྱོར་བའི་
འབྲས་བུ་དང་སྦྱོར་བའི་བྱེད་པ་ཡང་མེད་པར་འགྱུར་བའི་ཕྱིར། འོ་
ན་སངས་རྒྱས་ཀྱི་སར་སྦྱོར་བའི་མཚན་ཉིད་ཡོད་པར་ཐལ། དེར་སྦྱོར་
བའི་མཚན་ཉིད་བཞི་པོ་གང་རུང་ཡོད་པའི་ཕྱིར་ན་མ་ཁྱབ་སྟེ། སྐབས་
འདིའི་མཚན་ཉིད་བཞི་ནི་སྦྱོར་བའི་མཚན་ཉིད་བཏགས་པ་བ་ཡིན་པའི་
ཕྱིར་དང༌། གཞན་དུ་ན་རྣམ་རྫོགས་སྦྱོར་བའི་མཚན་ཉིད་དགུ་བཅུ་
རྩ་གཅིག་ཡོད་པར་ཁས་ལེན་པ་ནི་བསྡུས་གྲྭའི་རིགས་པའི་ལམ་ནས་
འདས་པའི་ཕྱིར་རོ། །རྣམ་བཤད་ཀྱི་བཤད་ཚུལ་ལྟར་ན། མཚན་
གཞི། མཚོན་བྱ། མཚན་ཉིད། ཇི་ལྟར་མཚོན་ཚུལ། ས་མཚམས་
ལྔ་ལས། དང་པོ་ནི། ངོ་བོ་ཉིད་བཅུ་དྲུག་གོ །གཉིས་པ་ལ་གཉིས་

ལས། སྤྱི་ནི། ལམ་ཤེར་ཕྱིན་གྱི་རྣལ་འབྱོར་རོ། །བྱེ་བྲག་ནི། མཁྱེན་
གསུམ་གྱི་སྦྱོར་བ་དང་། ཉན་རང་གི་སྦྱོར་བ་ལས་ཁྱད་པར་དུ་འཕགས་
པའི་སྦྱོར་བ་དང་། གཞན་དོན་སྒྲུབ་པའི་བྱེད་ལས་ཁྱད་པར་ཅན་དང་
ལྡན་པའི་སྦྱོར་བ་རྣམས་སོ། །གསུམ་པ་ནི། སྦྱོར་བའི་ངོ་བོར་གྱུར་
པའི་ཤེས་པ་དང་། ཁྱད་པར་དང༌། བྱེད་པ་རྣམས་སོ། །བཞི་པ་ལ་
གཉིས་ལས། སྤྱིའི་མཚོན་ཚུལ་ནི། སྦྱོར་བའི་ངོ་བོ་ཉིད་བཅུ་དྲུག་མཚན་
གཞི། ལམ་ཤེར་ཕྱིན་གྱི་རྣལ་འབྱོར་ཡིན་པར་མཚོན། ཐབས་ཤེས་
ཁྱད་པར་ཅན་གྱི་རིགས་རྫོགས་པས་ཟིན་པའི་སེམས་དཔའི་ཡེ་ཤེས་ཡིན་
པས་སོ། །བྱེ་བྲག་གི་མཚོན་ཚུལ་ནི། ཉོན་མོངས་རྟགས་སོགས་བཞི་
སྤོང་ཞིང་དེ་པ་འབྱུང་བ་སོགས་ཡུལ་གང་རུང་ལ་དམིགས་པའི་སེམས་
དཔའི་རྣལ་འབྱོར་བཅུ་དྲུག་མཚན་གཞི། སེམས་དཔའི་གཞི་ཤེས་སྦྱོར་
བར་མཚོན། དེ་པ་འབྱུང་བ་ཤེས་པ་སོགས་གང་རུང་གི་རྣམ་པ་ཅན་
གྱི་སེམས་དཔའི་ཡེ་ཤེས་ཡིན་པས་སོ། །ངོ་བོ་ཉིད་བར་པ་ལྔས་ཁྱད་
པར་དུ་བྱས་ཤིང་སྟོང་ཉིད་མཚན་མེད་སོགས་གང་རུང་ལ་དམིགས་
པའི་སེམས་དཔའི་རྣལ་འབྱོར་བཅུ་དྲུག་མཚན་གཞི། ལམ་ཤེས་ཀྱི་
སྦྱོར་བར་མཚོན། སྟོང་ཉིད་མཚན་མེད་ཤེས་པ་སོགས་གང་རུང་གི་
རྣམ་ཅན་གྱི་སེམས་དཔའི་ཡེ་ཤེས་ཡིན་པས་སོ། །སྦྱོར་བའི་ངོ་བོ་ཉིད་

ཕྱི་མ་བདུན་མཚན་གཞི། རྣམ་མཁྱེན་གྱི་སྦྱོར་བར་མཚོན། དེ་ཉིད་
ཀྱི་མཐོང་ཆོས་ལ་བདེ་བར་གནས་པ་ཤེས་པ་སོགས་གང་རུང་གི་རྣམ་
ཅན་གྱི་སེམས་དཔའི་ཡེ་ཤེས་ཡིན་པས་སོ། །ངོ་བོ་ཉིད་ཕྱི་མ་བཅུ་གཉིས་
མཚན་གཞི། ཉན་རང་གི་སྦྱོར་བ་ལས་ཁྱད་པར་དུ་འཕགས་པའི་སྦྱོར་
བར་མཚོན། བསམ་གྱིས་མི་ཁྱབ་སོགས་ཀྱིས་ཁྱད་པར་དུ་བྱས་པའི་
སེམས་དཔའི་ཡེ་ཤེས་ཡིན་པས་སོ། །ངོ་བོ་ཉིད་མཚན་བཅུ་དྲུག་མཚན་
གཞི། གཞན་དོན་སྒྲུབ་པའི་བྱེད་ལས་ཁྱད་པར་ཅན་དང་ལྡན་པའི་སྦྱོར་
བར་མཚོན། ཕན་བདེ་སྐྱོབ་སོགས་ཀྱི་བྱེད་ལས་ཁྱད་པར་ཅན་དང་
ལྡན་པའི་སེམས་དཔའི་ཡེ་ཤེས་ཡིན་པས་སོ། །ལྔ་པ་ནི་བཤད་ཟིན་ཏོ།།
འདི་དག་ནི་རྣམ་བཤད་ཀྱི་ཚིག་བསྡུས་པ་སྟེ། རྟོགས་དཀའི་སྣང་བ་
ཡང་འདི་དང་སྤྱིའི་ཁོག་འདྲའོ། །མཐའ་གཅོད་ཀྱི་ཡིག་ཆ་ཕལ་ཆེར་
འདིའི་རྗེས་སུ་འབྲང་ཡང་རྣམ་བཤད་ཀྱི་ཚིག་ཟིན་ཚང་མ་ཚང་ཅི་རིགས་
བཀོད་པ་ཙམ་མ་གཏོགས་དགོངས་པ་གསལ་དུ་བཏང་ནས་ཞིབ་ཏུ་
བཤད་པ་མི་སྣང་ཞིང་། དཔྱད་གཞི་ཡང་ཤིན་ཏུ་ཆེ་བར་སྣང་ཡང་
ཡི་གེ་མང་བར་འགྱུར་བས་མ་བྲིས་སོ། །གཞོན་ནུ་དཔལ་གྱིས། རང་
རྒྱུད་ལ་སྦྱོར་བ་སྐྱེས་པ་ཤེས་པར་བྱེད་པ་ན་མཁྱེན་གསུམ་ཆོས་ཅན་དང་།
གཞན་རྒྱུད་ལ་གཏན་ལ་འབེབས་པ་ན་སྐྱེས་བུ་ཆོས་ཅན་དུ་གཟུང་བར་

བྱའོ། ཞེས་བཤད་པ་ཡིན་པས། གསེར་ཕྲེང་གི་དཔེ་ཕལ་ཆེར་སྐྱེས་
བུ་ཆེན་པོའོ་ཞེས་པ་ཡི་གེ་མ་དག་གོ །ཡིག་ཆར། རྗེ་བཙུན་གྱིས་བྱེད་
སྒྲུབ་དང་ལས་སྒྲུབ་གཉིས་ཀྱི་སྒོ་ནས་འཆད་ཅེས་པ་ནི། གསེར་ཕྲེང་
ལས། རྗེ་བཙུན་གྱིས་དང་པོ་གསུམ་གང་གིས་མཚོན་བྱེད་དང་ཐ་མ་
་གླིང་མཚོན་བྱ་རུ་མཛད་དོ། །བྱེད་པ་དང་བྱ་བ་དེ་གཉིས་ལ་སློབ་དཔོན་
གྱིས་བྱེད་སྒྲུབ་དང་ལས་སྒྲུབ་ཀྱི་ཐ་སྙད་མཛད་དོ། །ཞེས་པའི་དོན་
བསྡུས་པ་ཡིན་པས་ཡི་གེ་ཆད་དམ་སྙམ་མོ། །ཡིག་ཆར་ལོ་ཆེན་གྱིས་
སྐབས་འདིར་མཚན་ཉིད་བཞི་ག་དངོས་སུ་མ་བསྟན་པར་ཁས་བླངས་
པ་ལྟ་བུར་དགག་པ་མཛད་པ་ནི་རིགས་པས་འཕུལ་བ་ཡིན་ནམ་སྙམ་
པ་མ་གཏོགས་ཤིན་ཏུ་དཀའ་སྟེ། ལོ་ཆེན་གྱིས་ཤེས་པ་བཅུ་དྲུག་ཕྲག་
གསུམ་གྱི་གཞུང་གིས་ཤེས་མཚན་དངོས་སུ་མ་བསྟན་ཞེས་པ་ཙམ་ཡིན་
གྱི༑ མཚན་ཉིད་གཞན་གསུམ་རང་རང་གིས་གཞུང་གིས་དངོས་སུ་
བསྟན་པར་བཞེད་པར་མངོན་པའི་ཕྱིར། ཡང་ཡིག་ཆར་ཁྱད་མཚན་
གྱིས་གཞི་ཤེས་ཀྱི་ཤེས་མཚན་བཅུ་དྲུག་རང་རང་གི་ལྡོག་པས་ཉན་རང་
གི་སྦྱོར་བ་ལས་ཁྱད་ཞུགས་པར་མ་བསྟན་ལ། དེས་ལམ་རྣམ་གཉིས་
ཀྱི་སོ་གཉིས་རང་རང་གི་ལྡོག་པས་ཀྱང་ཉན་རང་གི་སྦྱོར་བ་ལས་ཁྱད་
ཞུགས་པར་བསྟན་པའི་ཞིབ་ཆ་མཛད་པ་ཡང་དགོངས་པ་གང་ཡིན་ཞེས་

དཔྱད་དགོས་ཀྱི་སྒྲས་ཟིན་ལྟར་ཁས་ལེན་པར་མི་རུང་སྟེ། འདི་བསྟན་
མ་བསྟན་ནི་འགྲེལ་བར་བསྟན་མ་བསྟན་ལ་བྱེད་ཀྱི་རྩ་བར་མིན་ལ། དེ་
ཡང་འགྲེལ་བར་ལམ་རྣམ་གྱི་ངོ་བོ་ཉིད་མཚན་བཅུ་གཉིས་ཁྱད་ཞུགས་
པར་བསྟན་ནས་གཞི་ཤེས་ཀྱི་ངོ་བོ་ཉིད་མཚན་བཞི་དེ་ལྟར་མ་བསྟན་
པ་ནི་གཞི་ཤེས་ཀྱི་ངོ་བོ་ཉིད་མཚན་རང་གི་ལྡོག་པས་དེ་ལས་ཁྱད་མ་
ཞུགས་པའི་རྒྱུ་མཚན་གྱིས་དེ་ལྟར་མ་བསྟན་ཞེས་རྣམ་བཤད་སོགས་
ལས་གསུངས་པ་ཡིན་གྱི། ཤེས་མཚན་ཞེ་བརྒྱད་ལ་དེ་ལྟར་ཕྱེ་བ་མིན་
པའི་ཕྱིར་རོ། །བཞི་པ་ལ་གཉིས། ངོ་བོ་དང༌། དབྱེ་བའོ། །དང་པོ་ནི།
མཚན་མེད་རབ་ཏུ་སྦྱིན་ལ་སོགས། །ཡང་དག་སྒྲུབ་ལ་མཁས་
པ་ནི། །རྣམ་པ་ཐམས་ཅད་རྟོགས་འདི་ལ། །ཐར་པའི་ཆ་དང་མཐུན་
པར་འདོད། །ཅེས་གསུངས། དོན་དམ་པར་མཚན་མ་མེད་པར་རྟོགས་
པའི་ཤེས་རབ་ཀྱིས་ཟིན་པའི་སྒོ་ནས་རབ་ཏུ་སྦྱིན་པ་ལ་སོགས་པ་ནས་
རྣམ་མཁྱེན་ལ་ཐུག་པའི་བར་རང་རྒྱུད་ལ་བསྒྲུབ་པ་ལ་མཁས་པའི་གང་
ཟག་གི་རྒྱུད་ཀྱི་ཆོས་མངོན་རྟོགས་ནི་རྣམ་པ་ཐམས་ཅད་མངོན་པར་
རྫོགས་པར་རྟོགས་པའི་སྦྱོར་བ་སྟོན་པའི་སྐབས་འདི་ལ་ཐར་པའི་ཆ་དང་
སངས་རྒྱས་སོགས་དམིགས་དད་པ་དང༌། །སྦྱིན་སོགས་སྤྱོད་
མཐུན་པར་ཡིན་པར་འདོད་དོ། །གཉིས་པ་ནི། 
 སངས་རྒྱས་སོགས་དམིགས་དད་པ་དང་། སྦྱིན་སོགས་སྤྱོད་

ཡུལ་བརྩོན་འགྲུས་དང་། །བསམ་པ་ཕུན་ཚོགས་དྲན་པ་དང༌། །རྣམ་
པར་མི་རྟོག་ཏིང་འཛིན་དང༌། །ཆོས་རྣམས་རྣམ་པ་ཐམས་ཅད་དུ།།
ཤེས་པའི་ཤེས་རབ་དང་རྣམ་ལྔ། །རྫོགས་པའི་བྱང་ཆུབ་རྣོན་པོ་ཡིས།།
རྟོགས་སླ་རྟུལ་པོས་རྟོགས་དཀར་བཞེད། །ཅེས་གསུངས། ཚོགས་
ལམ་ལ་དབྱེ་ན། སངས་རྒྱས་སོགས་ཐེག་ཆེན་གྱི་ལམ་རྒྱུ་དང་འབྲས་
བུར་བཅས་པ་ལ་དམིགས་པའི་དད་པ་དང་། སྦྱིན་སོགས་ཕར་ཕྱིན་
དྲུག་སྤྱོད་ཡུལ་དུ་བྱེད་པའི་བརྩོན་འགྲུས་དང་། ཐེག་པ་ཆེན་པོའི་བསམ་
པ་ཕུན་སུམ་ཚོགས་པ་ཐེག་ཆེན་སེམས་བསྐྱེད་ཀྱི་དམིགས་རྣམ་མི་བརྗེད་
པའི་དྲན་པ་དང་། རྣམ་པར་མི་རྟོག་པའི་གཟུགས་བརྙན་ལ་དམིགས་
པའམ་བདེན་པར་རྣམ་པར་མི་རྟོག་བའི་ཏིང་ངེ་འཛིན་དང༌། ཇི་ལྟ་
ཇི་སྙེད་ཀྱི་ཆོས་རྣམས་རྣམ་པ་ཐམས་ཅད་དུ་ཤེས་པའི་ཤེས་རབ་སྟེ་རྣམ་
པ་ལྔའོ། །དེ་ལྟར་ཡུལ་ལྔ་ལ་མཁས་ཤིང་དད་སོགས་ཆེན་པོ་ལྔ་རང་
རྒྱུད་ལ་སྐྱེས་ན་ཡང་། ཐམས་ཅད་ཀྱིས་རྫོགས་བྱང་འཐོབ་སླ་བ་མ་
ཡིན་ཏེ། རྫོགས་པའི་བྱང་ཆུབ་ནི་དབང་པོ་རྣོན་པོས་རྟོགས་པར་སླ་
ལ་རྟུལ་པོས་རྟོགས་པར་དཀའ་བར་སྟོན་པས་བཞེད་དོ། །དད་སོགས་
འབྲིང་པོ་རྣོ་རྟུལ་གྱིས་རང་རྒྱལ་གྱི་བྱང་ཆུབ་འཐོབ་དཀའ་སླ་དང་། དད་
སོགས་ཆུང་ངུ་རྣོ་རྟུལ་གྱིས་ཉན་ཐོབ་ཀྱི་བྱང་ཆུབ་འཐོབ་དཀའ་སླའི་ཁྱད་

པར་ནི་ཤུགས་ལ་འཕངས་པ་ཡིན་ནོ། །གཉིས་པ་ལ་གསུམ། སྦྱོར་
བ་ཁྱད་པར་ཅན་སྐྱེས་པའི་དུས། སྐྱེས་པའི་རྟེན་གྱི་གང་ཟག །གང་
ཟག་དེའི་སྒོམ་རིམ་མོ། །དང་པོ་ནི།
 དྲོ་བ་རྣམས་ཀྱི་དམིགས་པ་འདིར། །སེམས་ཅན་ཐམས་ཅད་
ཡིན་པར་བསྔགས། །དེ་དག་ཉིད་ལ་སེམས་མཉམ་སོགས། །རྣམ་
པ་དག་ནི་བཅུར་བཤད་དོ། །བདག་ཉིད་སྡིག་པ་ལས་ལྡོག་ཅིང༌། །སྦྱིན་
ལ་སོགས་ལ་གནས་པས་གཞན། །དེ་དག་ལ་ནི་འགོད་པ་དང་།།
བསྔགས་པར་བརྗོད་དང་མཐུན་པ་ཉིད། །རྩེར་གྱུར་དེ་བཞིན་བཟོད་
པ་ནི། །རང་གཞན་རྟེན་ཅན་བདེན་ཤེས་པ། །ཆོས་མཆོག་དེ་བཞིན་
སེམས་ཅན་རྣམས། །སྨིན་བྱེད་སོགས་ཀྱིས་ཤེས་པར་བྱ། །ཞེས་
གསུངས། དྲོ་བ་གསུམ་པོ་རྣམས་ཀྱི་དམིགས་པ་ནི་རྣམ་ཀུན་གྱི་སྐབས་
འདིར་སེམས་ཅན་ཐམས་ཅད་ཡིན་པར་བསྔགས་པ་སྟེ་བརྗོད་དོ། །རྣམ་
པ་ནི་དེ་དག་ལ་དམིགས་ནས་མཉམ་པའི་སེམས་དང༌། སོགས་པས་
བྱམས་པའི་སེམས་དང་། ཕན་པའི་སེམས་དང་། ཁོང་ཁྲོ་བ་མེད་
པའི་སེམས་དང༌། རྣམ་པར་འཚེ་བ་མེད་པའི་སེམས་དང༌། ཕ་མའི་
སེམས་དང་། སྤུན་དང་སྲིང་མོའི་སེམས་དང་། བུ་དང་བུ་མོའི་སེམས་
དང་། བཤེས་དང་གྲོགས་ཀྱི་སེམས་དང་། གཉེན་དང་སྣག་གི་གཉེན་

མཚམས་ཀྱི་སེམས་ཀྱི་རྣམ་པ་དག་ནི་བཅུར་བཤད་དོ། །བདག་ཉིད་
སྲོག་གཅོད་ལ་སོགས་པའི་སྡིག་པ་ལས་ལྡོག་ཅིང༌། སྦྱིན་པ་ལ་སོགས་
པའི་དགེ་བ་ལ་གནས་པའི་སྒོ་ནས་གཞན་དག་དེ་དག་གི་དོར་ལེན་ལ་
འགོད་པ་དང༌། གཞན་མ་བསྐུལ་བར་དེ་དག་གི་དོར་ལེན་ལ་ཞུགས་
པ་ལ་དག་གིས་བསྔགས་པ་བརྗོད་པ་དང་། སེམས་ཀྱིས་མཐུན་པར་
བྱེད་པའི་རྣམ་པ་རྣམས་ཀྱི་སྒོ་ནས་སེམས་ཅན་ལ་དམིགས་པ་ནི་རྩེ་མོར་
གྱུར་བ་ཡིན་ནོ། །དེ་བཞིན་དུ་བཟོད་པ་ནི། རང་གཞན་རྟེན་ཅན་བདེན་
ཤེས་པ་སྟེ་རང་བདེན་བཞི་ཤེས་སྤང་མངོན་སྒོམ་བཞི་ལ་གནས་ནས་
གཞན་དེ་བཞི་ལ་འགོད་པར་བྱེད་པ་ལ་སོགས་པའི་རྣམ་པས་སེམས་ཅན་
ལ་དམིགས་པའོ། །ཆོས་མཆོག་ནི་དེ་བཞིན་དུ་རང་སྨིན་སོགས་ལ་
གནས་ནས་གཞན་སྨིན་པར་བྱེད་པ་སོགས་ཀྱི་རྣམ་པས་སེམས་ཅན་ལ་
དམིགས་པ་ཡིན་པར་ཤེས་པར་བྱའོ། །གཉིས་པ་ལ་གཉིས། མདོར་
བསྟན་དང༌། རྒྱས་བཤད་དོ། །དང་པོ་ནི།
ངེས་འབྱེད་ཡན་ལག་ནས་བཟུང་སྟེ། །མཐོང་དང་སྒོམ་པའི་
ལམ་དག་ལ། །བྱང་ཆུབ་སེམས་དཔའ་གང་དག་གནས། །དེ་འདིར་
ཕྱིར་མི་ལྡོག་པའི་ཚོགས། །ཞེས་གསུངས། ངེས་འབྱེད་ཡན་ལག་
སྦྱོར་ལམ་ནས་བཟུང་སྟེ་མཐོང་ལམ་དང་གོམས་པའི་ལམ་དག་ལ་བྱང་

ཆུབ་སེམས་དཔའ་གང་དག་གནས་པ་དེ་ཐེག་ཆེན་འདིར་ཕྱིར་མི་ལྡོག་
པའི་ཚོགས་ཏེ་དགེ་འདུན་ཡིན་ནོ། །གཉིས་པ་ལ་གསུམ། སྦྱོར་ལམ་
པ༑ མཐོང་ལམ་པ། སྒོམ་ལམ་པ་ཕྱིར་མི་ལྡོག་པའི་རྟགས་སོ། དང་པོ་ནི།
གཟུགས་ལ་སོགས་ལས་ལྡོག་སོགས་རྟགས། །རྣམ་པ་ཉི་ཤུར་
བརྗོད་པ་ཡིས། །ངེས་འབྱེད་ཡན་ལག་ལ་གནས་པའི། །ཕྱིར་མི་ལྡོག་
པའི་མཚན་ཉིད་འདི། །གཟུགས་ལ་སོགས་ལས་ལྡོག་པ་དང༌། །ཐེ་
ཚོམ་མི་དལ་ཟད་པ་དང༌། །བདག་ཉིད་དགེ་བ་ལ་གནས་ཤིང༌། །གཞན་
དག་དེ་ལ་འགོད་པ་དང༌། །གཞན་གྱི་རྟེན་ཅན་སྦྱིན་སོགས་དང༌། །ཟབ་
མོའི་དོན་ལའང་སོམ་ཉི་མེད། །བྱམས་ལུས་སོགས་དང་སྒྲིབ་པ་ནི།།
རྣམ་པ་ལྔ་དང་མི་འགྲོགས་དང༌། །བག་ལ་ཉལ་ཀུན་འཇོམས་པ་དང༌།།
དྲན་པ་དང་ནི་ཤེས་བཞིན་དང༌། །གོས་ལ་སོགས་པ་གཙང་བ་དང༌།།
ལུས་ལ་སྲིན་བུ་རྣམས་མི་འབྱུང༌། །གྱ་གྱུ་མེད་སེམས་སྦྱངས་པ་ནི།།
ལེན་དང་སེར་སྣ་མེད་སོགས་དང༌། །ཆོས་ཉིད་ལྡན་པར་འགྲོ་ཉིད་དང་།།
སེམས་ཅན་དོན་དུ་དམྱལ་འཚོལ་དང༌། །གཞན་གྱིས་དཀྲི་བར་མི་བཏུབ་
དང་། །ལམ་གཞན་ཉེ་བར་སྟོན་བདུད་ལ། །བདུད་ཅེས་བྱ་བར་རྟོགས་
པ་དང༌། །སངས་རྒྱས་དགྱེས་པའི་སྤྱོད་པ་སྟེ། །རྟགས་ནི་ཉི་ཤུ་དེ་
དག་གིས། །དྲོད་དང་རྩེ་མོ་བཟོད་བཅས་དང༌། །ཆོས་མཆོག་རྣམས་

ལ་གནས་པ་ནི། །རྫོགས་པའི་བྱང་ཆུབ་ལས་མི་ལྡོག །ཅེས་གསུངས།
གཟུགས་ལ་སོགས་པ་ལ་བདེན་པར་ཞེན་པ་ལས་ལྡོག་པ་ལ་སོགས་པའི་
རྟགས་གྲངས་རྣམ་པ་ཉི་ཤུར་མདོ་ལས་བརྗོད་པ་ཡིས་ངེས་འབྱེད་ཡན་
ལག་ལ་གནས་པའི་བྱང་ཆུབ་སེམས་དཔའི་ཕྱིར་མི་ལྡོག་པའི་མཚན་ཉིད་
འདི་དག་ཤེས་པར་བྱའོ། །དེ་དག་གང་ཞེ་ན། གཟུགས་ལ་སོགས་
པ་ལ་བདེན་པར་ཞེན་པ་མངོན་གྱུར་བ་ལས་ལྡོག་པ་དང་། སྐྱབས་གནས་
ལ་ཐེ་ཚོམ་མངོན་གྱུར་བ་ཟད་པ་དང་། མི་དལ་བ་བརྒྱད་དུ་སྐྱེ་བ་ཟད་
པ་དང་། བདག་ཉིད་དགེ་བ་བཅུ་ལ་གནས་ཤིང་གཞན་དག་དེ་ལ་འགོད་
པ་དང་། གཞན་གྱི་རྟེན་ཅན་ཏེ་འབྲས་བུ་གཞན་ལ་བསྔོས་པའི་སྦྱིན་
པ་ལ་སོགས་པ་དང་ལྡན་པ་དང༌། ཟབ་མོའི་དོན་ལ་སོམ་ཉི་མེད་པ་
དང་། བྱམས་པས་ཟིན་པའི་ལུས་ཀྱི་ལས་སོགས་དང་ལྡན་པ་དང་།
སྒྲིབ་པ་རྣམ་པ་ལྔ་དང་མི་འགྲོགས་པ་དང༌། མ་རིག་པ་དང་ལྟ་བ་ལྔའི་
བག་ལ་ཉལ་ཐམས་ཅད་ཉམས་སྨད་པའི་སྒོ་ནས་འཇོམས་པ་དང་། སྤྱོད་
ལམ་བཞི་ལ་དྲན་པ་དང་ཤེས་བཞིན་དང་ལྡན་པ་དང་། གོས་ལ་སོགས་
པ་ཡོངས་སུ་སྤྱོད་པ་གཙང་བ་ཞེས་བྱ་བ་སྟེ་བཅུ་གཅིག་དང༌། ལུས་
ལ་སྲིན་བུའི་རིགས་བརྒྱད་ཁྲི་མི་འབྱུང་བ་དང་། རང་དོན་ཡིད་བྱེད་
ཀྱི་སེམས་གྱ་གྱུ་བ་མེད་པ་དང་། སྦྱངས་པའི་ཡོན་ཏན་བཅུ་གཉིས་ཡང་

དག་པར་ལེན་པ་དང་། སེར་སྣ་ནས་ཤེས་འཆལ་གྱི་བར་མེད་པ་དང༌།
བདེན་པས་སྟོང་པའི་ཆོས་ཉིད་དང་མི་འགལ་བར་ཤེར་ཕྱིན་གྱི་རྣལ་
འབྱོར་དང་ལྡན་པར་འགྲོ་བ་དང་། གཞན་གྱི་དོན་དུ་དམྱལ་བའི་སྡུག་
བསྔལ་ཡང་འཚོལ་བ་ཞེས་བྱ་བ་དྲུག་དང༌། གཞན་བདུད་ཀྱིས་དམན་
པའི་ལམ་དུ་བཀྲིར་མི་བཏུབ་བ་དང༌། ཟས་གཅོད་པ་དང༌། མེ་ལྔ་
བསྟེན་པ་སོགས་ལམ་གཞན་ཉེ་བར་སྟོན་པའི་བདུད་ལ་བདུད་ཉིད་དུ་
རྟོགས་པ་ཞེས་བྱ་བ་གཉིས་དང༌། སྒོ་གསུམ་གྱི་སྤྱོད་པ་ཐམས་ཅད་ལ་
སངས་རྒྱས་དགྱེས་པ་ཞེས་བྱ་བ་གཅིག་སྟེ་རྟགས་ཉི་ཤུ་དེ་དག་གིས། དྲོད་
དང། རྩེ་མོ་དང་། བཟོད་པ་དང་། ཆོས་མཆོག་རྣམས་ལ་གནས་
པའི་བྱང་ཆུབ་སེམས་དཔའ་ནི་རྫོགས་པའི་བྱང་ཆུབ་ལས་ཕྱིར་མི་ལྡོག་
pdselleks kbase widengDkཔ་ཡིན་པར་ཤེས་པར་བྱ་སྟེ། བཅུ་གཅིག་དང་དྲུག་དང་གཉིས་དང་
གཅིག་སྟེ་གོ་རིམ་བཞིན་ནོ། །གཉིས་པ་ནི།
མཐོང་བའི་ལམ་ལ་བཟོད་པ་དང་། །ཤེས་པའི་སྐད་ཅིག་བཅུ་
དྲུག་ནི། །བྱང་ཆུབ་སེམས་དཔའ་མི་ལྡོག་པའི། །མཚན་ཉིད་ཡིན་
པར་ཤེས་པར་བྱ། །གཟུགས་སོགས་འདུ་ཤེས་ལྡོག་པ་དང༌། །སེམས་
བརྟན་ཐེག་པ་དམན་དག་ལས། །རྣམ་ལོག་བསམ་གཏན་ལ་སོགས་
པའི། །ཡན་ལག་ཡོངས་སུ་ཟད་པ་དང༌། །ལུས་སེམས་ཡང་བ་ཉིད་

དང་ནི། །འདོད་ལ་སྤྱོད་ལ་ཐབས་མཁས་དང༌། །རྟག་ཏུ་ཚངས་པར་
སྤྱོད་ཉིད་དང༌། །འཚོ་བ་རྣམ་པར་དག་ཉིད་དང༌། །ཕུང་སོགས་བར་
ཆད་བྱེད་རྣམས་དང༌། །ཚོགས་དང་དབང་སོགས་བཅས་པ་ཡི།།
གཡུལ་འགྱེད་སེར་སྣ་ལ་སོགས་ལ། །སྦྱོར་དང་རྗེས་སུ་སྦྱོར་བ་ཡི།།
གནས་པ་སོ་སོར་བཀག་པ་དང༌། །ཆོས་ནི་རྡུལ་ཙམ་མི་དམིགས་ཉིད།།
རང་གི་ས་ལ་ངེས་པ་ཉིད། །ས་གསུམ་ལ་ནི་གནས་པ་དང༌། །ཆོས་
ཀྱི་དོན་དུ་སྲོག་གཏོང་བ། །དེ་འདྲའི་སྐད་ཅིག་བཅུ་དྲུག་ནི། །བློ་ལྡན་
མཐོང་བའི་ལམ་གནས་ཀྱི། །ཕྱིར་མི་ལྡོག་པའི་རྟགས་དག་ཡིན། །ཞེས་
གསུངས། མཐོང་བའི་ལམ་ལ་བཟོད་པ་དང་ཤེས་པའི་སྐད་ཅིག་མའི་
མིང་གིས་བཏགས་པའི་རྟགས་བཅུ་དྲུག་ནི་བྱང་ཆུབ་སེམས་དཔའ་དེ་
ཉིད་རྫོགས་བྱང་ལས་ཕྱིར་མི་ལྡོག་པའི་མཚན་ཉིད་ཡིན་པར་ཤེས་པར་
བྱའོ། །དེ་དག་གང་ཞེ་ན། སྡུག་བསྔལ་བཟོད་ཤེས་ཀྱི་མིང་གིས་བཏགས་
པའི་རྟགས་བཞི་ནི། གཟུགས་སོགས་ལ་བདེན་པར་ཞེན་པའི་མཐོང་
སྤང་བདེན་འཛིན་གྱི་ས་བོན་ལས་ལྡོག་པ་དང་། བླ་མེད་བྱང་ཆུབ་ཀྱི་
སེམས་བརྟན་པ་དང་། ཐེག་དམན་པ་ཉན་རང་གི་ཐེག་པ་འདོད་པ་
ལས་སེམས་རྣམ་པར་ལོག་པ་དང་། བསམ་གཏན་ལ་སོགས་པའི་སྙོམས་
འཇུག་གི་དབང་གིས་ས་གོང་མར་སྐྱེ་བའི་ཡན་ལག་ཡོངས་སུ་ཟད་པ་

བཞི་དང༌། ཀུན་འབྱུང་བཟོད་ཤེས་ཀྱི་མིང་གིས་བཏགས་པའི་རྟགས་
བཞི་ནི། ལུས་སེམས་ལས་སུ་རུང་བ་ཡང་བ་དང་། མངོན་ཞེན་མེད་
པར་ཁྱིམ་གྱི་འདོད་ཡོན་ལ་སྤྱོད་པ་ལ་ཐབས་ལ་མཁས་པ་དང་། ཚེ་
རབས་རྟག་ཏུ་ཚངས་པར་སྤྱོད་པ་དང༌། ལོག་འཚོ་སྤངས་པའི་འཚོ་
བ་རྣམ་པར་དག་པ་བཞི་དང༌། འགོག་པ་བཟོད་ཤེས་ཀྱི་མིང་གིས་
བཏགས་པའི་རྟགས་བཞི་ནི། ཕུང་སོགས་ཆོས་གསུམ་ལ་དང་པོར་བདེན་
པར་ཞེན་པའི་སྦྱོར་བ་དང་རྒྱུན་ཏུ་བདེན་པར་ཞེན་པའི་རྗེས་སུ་སྦྱོར་བའི་
གནས་པ་སོ་སོར་བཀག་པ་དང༌། མཐོང་ལམ་གྱི་རྟོགས་པའི་བར་ཆད་
བྱེད་པའི་ཆོས་རྣམས་ལ་སྔར་བཞིན་སྦྱོར་བ་དང་རྗེས་སུ་སྦྱོར་བའི་གནས་
པ་སོ་སོར་བཀག་པ་དང༌། བྱང་ཆུབ་ཀྱི་ཚོགས་སྦྱིན་སོགས་ལ་སྔར་
བཞིན་སྦྱོར་བ་དང་རྗེས་སུ་སྦྱོར་བའི་གནས་པ་སོ་སོར་བཀག་པ་དང༌།
གྲོང་གི་སྒྲས་བསྟན་པའི་དབང་པོ། གྲོང་ཁྱེར་གྱི་སྒྲས་བསྟན་པའི་དབང་
རྟེན། གྲོང་རྡལ་གྱི་སྒྲས་བསྟན་པའི་དབང་པོའི་ཡུལ། བདག་གི་སྒྲས་
བསྟན་པའི་རྣམ་ཤེས་ཀྱི་སྐྱེས་བུ་ལ་སོགས་པ་ལ་བདེན་པར་ཞེན་པའི་
སྤང་བྱ་དང༌། དེ་དག་བདེན་མེད་དུ་རྟོགས་པའི་གཉེན་པོ་ནི་སྤང་གཉེན་
གྱི་གཡུལ་འགྱེད་པ་ལ་སྔར་བཞིན་སྦྱོར་བ་དང་རྗེས་སུ་སྦྱོར་བའི་གནས་
པ་སོ་སོར་བཀག་པ་སྟེ་བཞི་དང་། ལམ་བཟོད་ཤེས་ཀྱི་མིང་གིས་བཏགས་

པའི་རྟགས་བཞི་ནི། སེར་སྣ་དང་ཚུལ་འཆལ་ལ་སོགས་པའི་སྤང་བྱ་
ལ་སྔར་བཞིན་སྦྱོར་བ་དང་རྗེས་སུ་སྦྱོར་བའི་གནས་པ་སོ་སོར་བཀག་
པ་དང་། རྟོགས་པའི་ཆོས་ལམ་དང་འབྲས་བུ་བདེན་པར་གྲུབ་པ་རྡུལ་
ཙམ་ཡང་མི་དམིགས་པར་རྟོགས་པ་དང༌། རང་གང་ལ་གནས་པའི་
ས་ལ་ཐེ་ཚོམ་དང་བྲལ་བའི་ངེས་པ་ཐོབ་པས་ས་གསུམ་སྟེ་མཁྱེན་གསུམ་
ལ་མཐའ་གཅིག་ཏུ་གནས་པ་དང༌། རྣམ་མཁྱེན་ལ་སོགས་པ་སྟོན་པའི་
ཆོས་ཀྱི་དོན་དུ་ལུས་སྲོག་གཏོང་བ་ཞེས་བྱ་བ་བཞི་སྟེ། དེ་འདྲ་བའི་
སྐད་ཅིག་མ་བཅུ་དྲུག་གི་མིང་གིས་བཏགས་པའི་རྟགས་བཅུ་དྲུག་ནི་བློ་
ལྡན་མཐོང་བའི་ལམ་ལ་གནས་པའི་བྱང་ཆུབ་སེམས་དཔའི་ཕྱིར་མི་ལྡོག་
པའི་རྟགས་དག་ཡིན་པར་ཤེས་པར་བྱའོ། །གསུམ་པ་ལ་གཉིས། ཞར་
བྱུང་དང༌། དཀྱུས་མའི་དོན་ནོ། །དང་པོ་ལ་གསུམ། སྒོམ་ལམ་གྱི་
ཁྱད་པར་དང་། ཁྱད་གཞི་སྒོམ་ལམ་དང་། དེའི་རབ་དབྱེའོ། །དང་པོ་ནི།
བསྒོམ་པའི་ལམ་ནི་ཟབ་པ་སྟེ། །ཟབ་མོ་སྟོང་པ་ཉིད་ལ་སོགས།།
ཟབ་པ་དེ་ནི་སྒྲོ་འདོགས་དང༌། །སྐུར་བའི་མཐའ་ལས་གྲོལ་བ་ཉིད།།
ཅེས་གསུངས། ཐེག་ཆེན་སྒོམ་པའི་ལམ་ནི་ཟབ་པ་ཡིན་ཏེ། སྟོང་པ་
ཉིད་ལ་སོགས་པའི་ཟབ་མོ་མངོན་སུམ་དུ་རྟོགས་པ་དང་ལྡན་པའི་ཕྱིར།
ཟབ་པ་དེ་དག་གང་ཞེ་ན། སྟོང་པ་ཉིད་དང་སོགས་པས་མཚན་མེད་

སྨོན་མེད་མངོན་པར་འདུ་བྱ་བ་མེད་པ། སྐྱེ་མེད་འགག་མེད་ཆགས་
བྲལ་འགོག་པ་ཞི་བ་དེ་བཞིན་ཉིད་དང་ཡང་དག་མཐའོ། །བཅུ་གཅིག་
པོ་དེ་ནི་ཟབ་མོ་ཡིན་ཏེ། སྒྲོ་འདོགས་པ་དང་སྐུར་འདེབས་ཀྱི་མཐའ་
ལས་གྲོལ་བ་ཉིད་ཀྱིས་སོ། །གཉིས་པ་ནི།
ངེས་འབྱེད་ཡན་ལག་དང་མཐོང་བའི། །ལམ་དང་སྒོམ་པའི་
ལམ་ཉིད་ལ། །ཡང་དང་ཡང་དུ་སེམས་པ་དང༌། །འཇལ་དང་ངེས་
རྟོག་བསྒོམ་པའི་ལམ། །ཞེས་གསུངས། ངེས་འབྱེད་ཡན་ལག་དང་
མཐོང་བའི་ལམ་དང་སྒོམ་པའི་ལམ་ཉིད་ལའམ། དེ་གསུམ་གྱིས་མཐོང་
བའི་མཁྱེན་གསུམ་གྱི་རྣམ་པ་ལ་རིགས་པ་བཞིས་ཡང་དང་ཡང་དུ་
སེམས་པ་དང༌། ཞི་གནས་དགུས་ཡང་ཡང་འཇལ་བ་དང༌། ལྷག་
མཐོང་བཞིས་ཡང་ཡང་ངེས་པར་རྟོགས་པའི་རྗེས་ལ་མངོན་རྟོགས་ནི་
སྒོམ་པའི་ལམ་ཡིན་ནོ། །གསུམ་པ་ལ་གཉིས། དབྱེ་བ་དངོས་དང༌།
ཕྱེ་བ་ལ་རྩོད་པ་སྤང་པའོ། །དང་པོ་ནི།
དེ་ནི་རྒྱུན་ཆགས་ཡིན་པའི་ཕྱིར། །ཆུང་དང་འབྲིང་དང་ཆེན་
པོ་རྣམས། །ཆུང་ངུའི་ཆུང་སོགས་དབྱེ་བ་ཡིས། །རྣམ་པས་རྣམ་པ་
དགུར་བཞེད་དོ། །ཞེས་གསུངས། སྒོམ་ལམ་དེ་ནི་བསྐལ་བ་གྲངས་
མེད་གཉིས་སུ་རྒྱུན་ཆགས་པ་ཡིན་པའི་ཕྱིར་རྩ་བའི་དབྱེ་བ་ཆུང་ངུ་དང་

འབྲིང་དང་ཆེན་པོ་རྣམས་རེ་རེ་ཞིང་ཆུང་ངུའི་ཆུང་ངུ་ལ་སོགས་པའི་
དབྱེ་བའི་གྲངས་ཀྱི་རྣམ་པས་སྒོམ་ལམ་རྣམ་པ་དགུར་བཞེད་དོ། །གཉིས་
པ་ལ་གཉིས། གྲངས་ངེས་ལ་རྩོད་པ་སྤང་བ་དང༌། བྱེད་པ་ལ་རྩོད་
པ་སྤང་པའོ། །དང་པོ་ནི།
གྲངས་མེད་ལ་སོགས་བསྟན་པ་རྣམས། །དམ་པའི་དོན་དུ་
བཟོད་མ་ཡིན། །ཀུན་རྫོབ་ཏུ་ནི་ཐུགས་བརྩེ་བའི། །རྒྱུ་མཐུན་དེ་དག་
ཐུབ་པ་བཞེད། །ཅེས་གསུངས། ཉི་སྣང་ལྟར་ན། སྒོམ་ལམ་གྱི་འབྲས་
བུ་གྲངས་མེད་ལ་སོགས་བསྟན་པ་རྣམས་དམ་པའི་དོན་དུ་དཔྱད་བཟོད་
པ་མ་ཡིན་པས་མི་འཐད་དོ་ཞེས་པའི་ལན་དུ། དོན་དམ་པར་མི་འཐད་
ཀྱང་ཀུན་རྫོབ་ཏུ་ནི་སངས་རྒྱས་ཀྱི་ཐུགས་བརྩེ་བའི་རྒྱུ་མཐུན་གྱི་འབྲས་
བུ་གསུང་རབ་ལས་གྲངས་ཇི་ལྟར་བསྟན་པ་དེ་དག་ཐུབ་པ་བཞེད་པའི་
ཕྱིར་ཞེས་རྐང་པ་དང་པོ་གཉིས་རྩོད་པ་དང་ཕྱི་མ་གཉིས་ལན་དུ་སྦྱར་
རོ༑ ༑འགྲེལ་པ་འདི་ལྟར་ན། རྩོད་པ་ཁོང་ནས་བཏོན་ཏེ་རྐང་པ་བཞི་
ཀ་ལན་དུ་སྦྱར་རོ། །དེའི་ཚུལ་ནི། ཐེག་ཆེན་སྒོམ་ལམ་དགུར་གྲངས་
ངེས་པ་མི་འཐད་པར་ཐལ། ཡུམ་གསུམ་ག་ལས་སྒོམ་ལམ་རེ་རེའི་
འབྲས་བུ་བསོད་ནམས་གྲངས་མེད་པ་དང་། གཞལ་དུ་མེད་པ་དང་།
ཚད་མེད་པ་སྐྱེ་བར་གསུངས་པའི་ཕྱིར། ཁྱབ་སྟེ། འབྲས་བུའི་མང་

ཉུང་རྒྱུའི་རྗེས་སུ་བྱེད་པའི་ཕྱིར། ཞེས་པའི་རྩོད་པ་ཁོང་ནས་བཏོན་
པའི་ལན་དུ། མདོ་ལས་སྒོམ་ལམ་རེ་རེའི་འབྲས་བུ་བསོད་ནམས་གྲངས་
གཞལ་ཚད་མེད་གསུམ་དུ་བསྟན་པ་རྣམས་ནི། དམ་པའི་དོན་ཏེ་རྫས་
རང་མཚན་གྱི་དབང་དུ་བྱས་ན་སྒོམ་ལམ་རེ་རེའི་འབྲས་བུ་བསོད་ནམས་
ལ་གྲངས་གཞལ་ཚད་མེད་རྫས་ཐ་དད་གསུམ་དུ་དབྱེ་བར་བཟོད་པ་སྟེ་
ནུས་པ་མ་ཡིན་ཡང་། ཀུན་རྫོབ་ཏུ་སྟེ་ལྡོག་པ་སྤྱི་མཚན་གྱི་དབང་དུ་
བྱས་ཏེ་ལྡོག་པའི་སྒོ་ནས་གྲངས་གཞལ་ཚད་མེད་གསུམ་དུ་བསྟན་པ་
ཡིན་ནོ། །འོ་ན་ལྡོག་པ་ཐ་དད་ཙམ་ཡིན་ན་གྲངས་མེད་ལྟ་བུ་གཅིག་
གིས་ཆོག་མོད། ཅིའི་ཕྱིར་གསུམ་གྱིས་བསྟན་ཞེ་ན། བྱིས་པ་རྣམས་
སྒོམ་ལམ་ལ་ཕན་ཡོན་དུ་མ་འབྱུང་ངོ་ཞེས་ཐོས་ནས་དེ་ལ་ཞུགས་ན་ཅི་
མ་རུང་སྙམ་དུ་ཐུགས་བརྩེ་བའི་རྒྱུ་མཐུན་ཏེ་འབྲས་བུར་བསོད་ནམས་
དེ་དག་ངོ་བོ་གཅིག་ཡིན་ཀྱང་མིང་གི་སྒོ་ནས་གྲངས་མེད་སོགས་སུ་སྟོན་
པ་ཡིན་པར་ཐུབ་པའི་དབང་པོ་བཞེད་པའི་ཕྱིར་སྐྱོན་མེད་དོ། །སྐབས་
འདིའི་དོན་དམ་དང་ཀུན་རྫོབ་ནི་དབུ་མ་པ་ལ་གྲགས་པའི་དོན་དམ་དང་
ཀུན་རྫོབ་ཏུ་ཡོད་པ་ལ་བྱེད་པ་དང་། རྟོག་གེ་ལ་གྲགས་པའི་རྫས་རང་
མཚན་དང་ལྡོག་པ་སྤྱི་མཚན་ལ་བྱེད་པའི་བཤད་ཚུལ་གཉིས་ཡོད་ཀྱང་
འགྲེལ་པ་ཆེ་ཆུང་དང་གསེར་ཕྲེང་གི་དགོངས་པ་ནི་ཕྱི་མ་ལྟར་ཡིན་ནོ།།

རྣམ་བཤད་ལས་རྐང་པ་དང་པོ་གཉིས་ཀྱིས་དོན་དམ་ལ་ལྟོས་ཏེ་རྟགས་
མ་གྲུབ་པའི་ལན་དང༌། ཕྱི་མ་གཉིས་ཀྱིས་ཀུན་རྫོབ་ལ་ལྟོས་ཏེ་ཁྱབ་
པ་མ་གྲུབ་པའི་ལན་སྟོན་པར་བཤད་དོ། །རྟོགས་དཀའི་སྣང་བར་རྒྱུ་
གཅིག་ལས་འབྲས་བུ་དུ་མ་མི་འབྱུང་བར་འདོད་པའི་གྲུབ་མཐའ་སྨྲ་བ་
སུ་ཡང་མེད་པས་རྩོད་པ་སྔར་ལྟར་བཀོད་པ་མི་འཐད་གསུངས་པ་དེ་
ལ་ལན་ཇི་ལྟར་འདེབས་པའི་ཞིབ་ཆ་བཙལ་བར་བྱའོ། །གཉིས་པ་ལ་
གཉིས། རྩོད་པ་དང་། ལན་ནོ། །དང་པོ་ནི།
དངོས་པོ་བརྗོད་དུ་མེད་པ་ལ། །ཉམས་པ་དང་ནི་འཕེལ་མི་
རུང༌། །སྒོམ་ཞེས་བྱ་བའི་ལམ་གྱིས་ནི། །ཅི་ཞིག་ཉམས་ཤིང་ཅི་ཞིག་
ཐོབ། །ཅེས་གསུངས། དངོས་པོ་ཆོས་རྣམས་དོན་དམ་པར་བརྗོད་
དུ་མེད་པ་ལ་སྤང་བྱ་ཉམས་པ་དང་གཉེན་པོ་འཕེལ་བར་མི་རུང་བས་
ཁྱབ། སྒོམ་ལམ་ཡང་དོན་དམ་པར་བརྗོད་བྲལ་ཡིན་པའི་ཕྱིར། སྒོམ་
ཞེས་བྱ་བའི་ལམ་གྱིས་སྤང་བྱ་དགུ་ཅི་ཞིག་ཉམས་ཤིང་གཉེན་པོ་དགུ་
ཅི་ཞིག་འཐོབ་སྟེ་མི་འཐོབ་ཅེས་པའོ། །གཉིས་པ་ལ་གཉིས། ལན་
དངོས་དང་། དེ་ལ་རྩོད་པ་སྤང་བའོ། །དང་པོ་ནི།
བྱང་ཆུབ་ཇི་ལྟ་དེ་བཞིན་དུ། །འདི་ནི་འདོད་པའི་དོན་སྒྲུབ་
བྱེད། །བྱང་ཆུབ་དེ་བཞིན་ཉིད་མཚན་ཉིད། །དེ་ཡང་དེ་ཡི་མཚན་

ཉིད་བཞེད། །ཅེས་གསུངས། ཇི་ལྟར་བྱང་ཆུབ་ཐ་སྙད་དུ་གདུལ་
བྱའི་འདོད་པ་སྒྲུབ་པ་དེ་བཞིན་དུ་སྒོམ་ལམ་འདི་ནི་དགེ་རྩ་རྣམས་རྫོགས་
བྱང་དུ་བསྔོ་ཞིང་ཡིད་ལ་བྱེད་པས་འདོད་པའི་དོན་ཐ་སྙད་དུ་སྤང་བྱ་
ཉམས་པ་དང་གཉེན་པོ་འཕེལ་བ་སྒྲུབ་པར་བྱེད་པས་འཚང་རྒྱ་བའི་སྐལ་
བ་དང་ལྡན་ནོ། །ཞེས་སྣང་ཚོད་དུ་ཉམས་འཕེལ་བྱེད་པར་བསྟན་པ་
དང་། བྱང་ཆུབ་དེ་བཞིན་ཉིད་ཀྱི་མཚན་ཉིད་ཅན་ཡིན་པ་དེ་བཞིན་
དུ་སྒོམ་ལམ་དེ་ཡང་དེ་བཞིན་ཉིད་ཀྱི་མཚན་ཉིད་ཅན་ཡིན་པར་བཞེད་
པས་དོན་དམ་པར་འཕེལ་འགྲིབ་མེད་པར་བསྟན་པ་ཡིན་ནོ། །གཉིས་པ་ནི།
སེམས་ནི་སྔ་མས་བྱང་ཆུབ་བར། །རིགས་མིན་ཕྱི་མས་ཀྱང་
མ་ཡིན། །མར་མེའི་དཔེ་ཡི་ཚུལ་གྱིས་ནི། །ཟབ་མོའི་ཆོས་ཉིད་རྣམ་
པ་བརྒྱད། །ཅེས་གསུངས། འདི་ལ་གཉིས་ལས། རྩོད་པ་ནི། ཐ་
སྙད་དུ་ཡང་ཐེག་ཆེན་སེམས་བསྐྱེད་ཀྱིས་བྱང་ཆུབ་མི་འཐོབ་པར་ཐལ།
སེམས་བསྐྱེད་ཀྱི་སེམས་སྔ་མ་རྐྱང་པས་བྱང་ཆུབ་ཐོབ་པར་རིགས་པ་
མ་ཡིན་ལ། སེམས་ཕྱི་མ་རྐྱང་པས་ཀྱང་བྱང་ཆུབ་ཐོབ་པར་རིགས་
པ་མ་ཡིན་ཞིང་། སྔ་ཕྱི་ཚོགས་པས་ཀྱང་བྱང་ཆུབ་ཐོབ་པར་རིགས་
པ་མ་ཡིན་པའི་ཕྱིར་ཏེ། སྔ་ཕྱི་རེ་རེ་བ་ལ་བྱང་ཆུབ་ཀྱི་རྒྱུ་ཚོགས་མ་
ཚང་ཞིང་། སྔ་ཕྱི་དུས་མཉམ་དུ་ཕྲད་པ་མེད་པའི་ཕྱིར་དང་། སྔ་ཕྱི་

གང་ཡང་རུང་བ་གཅིག་གིས་བསྐྱེད་ན་གཅིག་ཤོས་དོན་མེད་དུ་འགྱུར་
པའི་ཕྱིར་ཞེས་པའོ། །ལན་ནི། མར་མེའི་འོད་ཀྱི་སྐད་ཅིག་སྔ་ཕྱི་རེ་
རེ་བ་དང་སྔ་ཕྱི་དུས་མཉམ་དུ་ཚོགས་པས་སྡོང་པོ་མི་སྲེག་ཀྱང་སྔ་མ་
རྣམས་ལ་ལྟོས་པའི་རིམ་ཅན་གྱིས་རྫོགས་པར་སྲེག་པ་མར་མེའི་དཔེའི་
ཚུལ་ཏེ་རིགས་པས་སེམས་བསྐྱེད་ཀྱིས་ཀྱང་སྔ་ཕྱི་རེ་རེ་དང་དེ་དག་ལ་
མ་བརྟེན་པར་བྱང་ཆུབ་མི་འཐོབ་ཀྱང་སྔ་མ་རྣམས་ལ་ལྟོས་པའི་རིམ་
ཅན་གྱིས་བླ་མེད་བྱང་ཆུབ་ཐོབ་པར་ཤེས་པར་བྱའོ། །ཞེས་པའོ། །ཇི་
སྐད་སྨོས་པའི་མར་མེའི་དཔེས་འཆད་པར་འགྱུར་བའི་ཟབ་མོའི་ཆོས་
ཉིད་རྣམ་པ་བརྒྱད་ཀྱང་ཁོང་དུ་ཆུད་པར་བྱ་བ་ཡིན་ནོ། །གཉིས་པ་ནི།
སྐྱེ་བ་དང་ནི་འགག་པ་དང་། །དེ་བཞིན་ཉིད་དང་ཤེས་བྱ་དང༌།།
ཤེས་དང་སྤྱོད་དང་གཉིས་མེད་དང༌། །ཐབས་མཁས་པ་ལ་ཟབ་པ་ཉིད།།
ཅེས་གསུངས། སེམས་བསྐྱེད་སྔ་ཕྱི་རེ་རེ་ཁོ་ནས་བྱང་ཆུབ་བསྐྱེད་པ་
མ་ཡིན་ལ་དེ་དག་ལ་མ་བརྟེན་པར་ཡང་བྱང་ཆུབ་སྐྱེད་པ་མ་ཡིན་ཀྱང་།
སེམས་བསྐྱེད་དེ་སྒོམ་པས་བྱང་ཆུབ་སྐྱེད་པ་ནི་སྐྱེ་བ་ཟབ་པ་དང་། དོན་
དམ་པར་འགག་པ་མེད་ལ་ཀུན་རྫོབ་ཏུ་འགག་པ་ནི་འགག་པ་ཟབ་པ་
དང་། ལམ་གྱི་གནས་སྐབས་ཐམས་ཅད་དུ་ཤེས་རབ་ཀྱིས་དེ་བཞིན་
ཉིད་གོམས་པར་བྱེད་ཀྱང་སྙིང་རྗེས་རང་དོན་དུ་དེ་བཞིན་ཉིད་མངོན་

དུ་མི་བྱེད་པ་ནི་དེ་བཞིན་ཉིད་ཟབ་པ་དང་། སེམས་དང་དེ་བཞིན་ཉིད་
ཕན་ཚུན་དོན་དམ་པར་གཅིག་དང་ཐ་དད་མ་ཡིན་ཞིང་དེ་གཉིས་ཕན་
ཚུན་དབེན་ཡང་སེམས་ཀྱིས་དེ་བཞིན་ཉིད་རྟོགས་པ་ནི་ཤེས་བྱ་ཟབ་པ་
དང་། བདེན་གྲུབ་བཙལ་བས་མ་རྙེད་པ་དེ་བདེན་མེད་རྟོགས་པའི་དོན་
ཡིན་པ་ནི་ཤེས་པ་ཟབ་པ་དང་། དོན་དམ་པར་སྤྱོད་པ་མེད་ལ་ཐ་སྙད་
དུ་སྦྱིན་སོགས་ལ་སྤྱོད་པ་ནི་སྤྱོད་པ་ཟབ་པ་དང་། དོན་དམ་པར་བསྒྲུབ་
བྱ་སྒྲུབ་བྱེད་གཉིས་སུ་མེད་ཀྱང་ཐ་སྙད་དུ་ལམ་ཐམས་ཅད་བསྒྲུབ་པ་
ནི་གཉིས་མེད་ཟབ་པ་དང་། ཐ་སྙད་དུ་ཚོགས་གཉིས་ཡོངས་སུ་རྫོགས་
ཀྱང་དོན་དམ་པར་དེའི་འབྲས་བུ་སངས་རྒྱས་མི་འཐོབ་པ་ནི་ཐབས་
མཁས་ཟབ་པ་སྟེ་རྣམ་པ་བརྒྱད་དོ། །དོན་ལ་མི་འགལ་ཡང་བདེན་ཞེན་
ཅན་གྱི་ངོར་འགལ་བ་འདུས་པ་ལྟར་སྣང་བས་ཟབ་པ་ཡིན་པར་བཞག་
པ་སྟེ། དེ་བརྒྱད་མཉམ་གཞག་ཏུ་མངོན་སུམ་དུ་རྟོགས་པ་དང་རྗེས་
སུ་མཐུན་པའི་རྗེས་ཀྱི་ཐ་སྙད་བརྒྱད་ནི་སྒོམ་ལམ་ཕྱིར་མི་ལྡོག་པའི་
རྟགས་ཡིན་ནོ། །གསུམ་པ་ལ་གསུམ། བརྟེན་པ་སངས་རྒྱས་ཐོབ་
པར་བྱེད་པ། རྟེན་ཞིང་གཉིས་དག་པར་བྱེད་པ། སངས་རྒྱས་ཀྱིས་
ཞིང་དེར་དོན་མཛད་པའི་རྒྱུའོ། །དང་པོ་ནི།
ཆོས་རྣམས་རྨི་ལམ་འདྲ་བའི་ཕྱིར། །སྲིད་དང་ཞི་བར་མི་རྟོག་

པ༑ ༑ལས་མེད་ལ་སོགས་ཀླན་ཀ་ཡི། །ལན་ནི་ཇི་སྐད་བཤད་པར་
ཟད། །ཅེས་གསུངས། འདི་ལ་གཉིས། དངོས་དོན་ཀྱི་དང༌། ཀླན་
ཀ་སྤང་བའོ། །དང་པོ་ནི། བྱང་སེམས་ཀྱིས་འཁོར་འདས་ཀྱི་ཆོས་
རྣམས་རྨི་ལམ་དང་འདྲ་བར་བདེན་མེད་དུ་རྟོགས་པའི་ཕྱིར་སྲིད་པ་དང་
ཞི་བ་ལ་བླང་དོར་ཐ་དད་དུ་བདེན་པར་མི་རྟོག་ཅེས་པའོ། །གཉིས་པ་
ནི༑ ལས་མེད་པ་ལ་སོགས་པའི་ཀླན་ཀ་བཞིའི་ལན་ནི་མདོ་ལས་ཇི་
སྐད་བཤད་པར་ཟད་ཅེས་ཏེ་མདོར་བཤད་པ་ལྟར་ཤེས་པར་བྱའོ་ཞེས་
པའོ། །འདི་ལ་བཞི་ལས །དང་པོ་ནི། ཉིན་པར་ཡང་ལས་སོག་པ་
མེད་པར་ཐལ། ཆོས་རྣམས་བདེན་པས་སྟོང་པ་རྨི་ལམ་ལྟ་བུ་ཡིན་པའི་
ཕྱིར། དཔེར་ན་རྨི་ལམ་བཞིན་ནོ། །ཞེས་པ་ལ། དོན་དམ་ལ་ལྟོས་
ན་འདོད་ལན་དང་། ཀུན་རྫོབ་ལ་ལྟོས་ན་ཁྱབ་པ་དང་དཔེ་མ་གྲུབ་སྟེ།
རྨི་ལམ་ན་ལས་སྤྱད་པ་ལ་སད་ནས་ཡི་རང་ན་ལས་གསོག་པ་ཡོད་པའི་
ཕྱིར་རོ། །གཉིས་པ་ནི། །ལས་འབྲས་ཀྱི་འབྲེལ་བ་དོན་དམ་པར་གྲུབ་
པར་ཐལ། རྗེས་ཀྱི་རྣམ་རྟོག་གིས་གསོས་འདེབས་ན་རྨི་ལམ་གྱི་ལས་
ལ་གསོག་འབྲི་ཡོད་པའི་ཕྱིར། ཞེས་པ་ལ། ལས་འབྲས་ཀྱི་འབྲེལ་
བ་ཡང་ཀུན་རྫོབ་ཏུ་ཡོད་ཀྱི་དོན་དམ་པར་མེད་པས་ཁྱབ་པ་མེད་དོ་ཞེས་
པའོ། །གསུམ་པ་ནི། ལས་དང་སེམས་པ་ཐམས་ཅད་དབེན་པར་

གསུངས་པ་མི་འཐད་པར་ཐལ། ལས་དང་སེམས་པ་དམིགས་པ་ལས་
སྐྱེས་པའི་ཕྱིར་ཞེ་ན། ཁྱབ་པ་མེད་དེ། དབེན་པ་དོན་དམ་དུ་ཡིན་ལ་
ཡོད་པ་ཀུན་རྫོབ་ཏུ་ཡིན་པའི་ཕྱིར་ཞེས་པའོ། །བཞི་པ་ནི། རྨི་ལམ་
ན་ཕྱིན་དྲུག་བསྒོམས་ཏེ་དགེ་རྩ་རྫོགས་བྱང་དུ་བསྔོས་ན་རྫོགས་བྱང་
དུ་བསྔོས་པའི་གོ་ཆོད་པར་ཐལ། རྨི་ལམ་ན་ལས་གསོག་པ་ཡོད་པའི་
ཕྱིར་ཞེས་པ་ལ། འདིའི་ལན་ནི་རབ་འབྱོར་གྱིས་བྱམས་པ་ལ་ཁ་འཕངས་
པ་དང་། དེས་ཀྱང་ལམ་དངོས་སུ་མ་གསུངས་པར་ཀླན་ཀའི་འཁོར་
གསུམ་མི་དམིགས་པར་གསུངས་ཏེ། མ་འོངས་པའི་སངས་རྒྱས་བརྒྱུད་
མ་འབྱུང་བར་མཚམས་སྦྱོར་བའི་ཆེད་དུ་དྲི་བ་མ་རྫོགས་པར་བསྟན་
པ་ཡིན་ནོ། །འགྲེལ་པར་ཀླན་ཀ་དང་པོའི་ལན་དུ་དོན་སྨྲ་ལ་མགོ་
མཚུངས་ཀྱི་ཐལ་བ་འཕངས་པའི་དོན་ཅུང་ཟད་བཤད་ན། དོན་སྨྲ་ཁྱོད་
ཀྱིས་གཞན་གྱི་སྲོག་གཅོད་པ་སོགས་སྐད་ཅིག་རེ་རེ་བ་ལ་འཇོག་གམ།
སྐད་ཅིག་སྔ་ཕྱིའི་རྒྱུན་ལ་འཇོག །དང་པོ་ལྟར་ན། སྲོག་གཅོད་ཀྱི་
མི་དགེ་བ་མེད་པར་ཐལ། བསད་བྱའི་སྲོག་དབང་དེ་གསོད་པ་པོས་
མཚོན་བསྣུན་པ་སོགས་ཀྱི་འཇིག་རྒྱུ་ལ་ལྟོས་པ་མེད་པར་རང་རང་གིས་
འཇིག་པའི་ཕྱིར་ཏེ། སྲོག་སྐད་ཅིག་མ་ཡིན་པའི་ཕྱིར། གཞན་ཡང་
སྲོག་གཅོད་གྱི་མི་དགེ་བ་མེད་པར་ཐལ། བསད་བྱ་དེ་དེ་ལྟར་འཆི་བ་

རང་གི་ལས་ལས་བྱུང་བའི་ཕྱིར་ཏེ༑ འཇིག་རྟེན་སྣ་ཚོགས་ལས་ལས་
སྐྱེས། །ཞེས་གསུངས་པའི་ཕྱིར། ཕྱི་མ་འདིའི་ཁྱབ་འབྲེལ་དང་རང་
ཉིད་ལ་ཟློག་ན་ལན་ཇི་ལྟར་བྱ་ཚུལ་དཔྱོད་དགོས་སོ། །གཉིས་པ་ལྟར་
ན༑ རྒྱུན་དང་རགས་པ་དོན་དམ་པར་མེད་པར་ཁྱེད་རང་འདོད་པའི་
ཕྱིར་དགེ་མི་དགེའི་ལས་ལམ་མེད་པར་འགྱུར་རོ་ཞེས་པའོ། །འདི་
ལ་དོན་སྨྲ་ན་རེ། ཁོ་བོ་ཅག་ནི་དོན་དམ་སྐད་ཅིག་དང་ཕྲ་རྔུལ་རེ་རེ་
བར་འདོད་ལ། རྒྱུན་དང་ཚོགས་པ་ནི་ཀུན་རྫོབ་པར་འདོད་པས་སྲོག་
བཅོད་སོགས་ལས་ལམ་དུ་འགྱུར་བ་ལ་རྒྱུན་ལ་ལྟོས་པ་རྣམས་དོན་དམ་
པར་མེད་ཅིང་། ཀུན་རྫོབ་ཏུ་ནི་ཁྱབ་པ་མ་ངེས་སོ། །གཞན་ཡང་སྲོག་
གི་སྐད་ཅིག་འཇིག་པ་རྒྱུ་ལ་མི་ལྟོས་ཀྱང་རྒྱུན་འཇིག་པ་གསོད་པ་པོ་
སོགས་རྒྱུ་ལ་ལྟོས་པའི་ཕྱིར་ཁྱེད་ཀྱི་ཐལ་བས་མི་གནོད་ཅན། འདི་ལ་
དབུ་མ་བས། དོན་སྨྲ་ཁྱོད་ཀྱི་ལུགས་ལ་དགེ་དང་མི་དགེའི་ལས་ལམ་
རྒྱུན་དང་རགས་པ་ལ་ལྟོས་པ་རྣམས་དོན་དམ་པར་མེད་ཀྱང་ཀུན་རྫོབ་
ཏུ་ཡོད་པ་མི་འགལ་བ་ལྟར། ཁོ་བོ་ཅག་གི་ལུགས་ལ་ཡང་དགེ་དང་
མི་དགེའི་ལས་ལམ་རིགས་ཤེས་ཀྱིས་དཔྱད་བཟོད་པའི་དོན་དམ་དེར་མེད་
ཀྱང་ཐ་སྙད་པའི་ཤེས་པ་ལ་སྣང་བའི་དབང་གིས་ཀུན་རྫོབ་ཏུ་ཡོད་པར་འཇོག་
པ་མི་འགལ་ལོ་ཞེས་པའོ། །འདི་ལ་བརྗོད་པར་བྱ་བ་མང་ཡང་མངས་སུ་དོགས་

ནས་མ་བྲིས་སོ། །གཉིས་པ་ནི།
སེམས་ཅན་འཇིག་རྟེན་དེ་བཞིན་དུ། །སྣོད་ཀྱི་འཇིག་རྟེན་མ་
དག་པ། །དེ་ལ་དག་པར་སྒྲུབ་པ་ཡི། །སངས་རྒྱས་ཞིང་ནི་དག་པ་
ཉིད། །ཅེས་གསུངས། རང་གང་དུ་སངས་རྒྱས་པའི་སེམས་ཅན་གྱི་
འཇིག་རྟེན་གྱི་རྒྱུད་དག་པར་སྒྲུབ་པ་དེ་བཞིན་དུ་སྣོད་ཀྱི་འཇིག་རྟེན་ཚེར་
མ་སོགས་ཀྱི་མ་དག་པ་དེ་ལ་དག་པར་སྒྲུབ་པའི་དགེ་རྩ་བསགས་ཤིང་
དེ་ཉིད་ཞིང་དག་པའི་རྒྱུར་བསྔོ་ཞིང་སྨོན་ལམ་བཏབ་པའི་སྒོ་ནས་སངས་
རྒྱས་ཀྱི་ཞིང་གཉིས་དག་པར་བྲེད་པའོ། །གསུམ་པ་ནི།
ཡུལ་དང་སྦྱོར་བ་ཅན་འདི་ནི། །དགྲ་རྣམས་ལས་ནི་འདས་
པ་དང་། །མི་གནས་ཇི་བཞིན་ཤུགས་དང་ནི། །ཐུན་མོང་མ་ཡིན་མཚན་
ཉིད་དང༌། །མ་ཆགས་པ་དང་མི་དམིགས་དང༌། །མཚན་མ་སྨོན་
ལམ་ཟད་པ་དང་། །དེ་ཡི་རྟགས་དང་ཚད་མེད་པ། །ཐབས་ལ་མཁས་
པ་རྣམ་པ་བཅུ། །ཞེས་གསུངས། རྣམ་ཐར་སྒོ་གསུམ་དང་བྱང་ཕྱོགས་
སྡེ་ཚན་བདུན་ཏེ་བཅུ་ནི་ཡུལ་དང༌། ཤེས་རབ་ཀྱིས་ཆོས་ཐམས་ཅད་
འདྲིས་པར་བྱེད་ཀྱང་སྙིང་རྗེས་དེ་དག་གི་འབྲས་བུ་རང་དོན་དུ་མངོན་
དུ་མི་བྱེད་པས་མཐའ་གཉིས་ལ་མི་གནས་པའི་ཉམས་ལེན་སྔར་བཤད་
པའི་ཆོས་བཅུ་ཡུལ་དུ་ཡོད་པ་ཅན་གྱི་སྦྱོར་བ་འདི་ལ་ནི་རྣམ་པ་བཅུ་ཡོད་

དེ༑ བདུད་བཞི་ཉན་རང་གིས་གཉིས་ཀྱི་དགྲ་རྣམས་ལས་འདས་པའི་
ཐབས་མཁས་སྦྱོར་བ་དང་། སྲིད་ཞིའི་མཐའ་གཉིས་ལ་མི་གནས་པའི་
དེ་དང་། ཇི་ལྟར་སྨོན་པའི་ཤུགས་ཀྱིས་གཞན་དོན་བྱེད་པའི་དེ་དང་།
དུས་མ་ཡིན་པར་ཡང་དག་མཐའ་མངོན་དུ་མི་བྱེད་པ་ཉན་རང་དང་
ཐུན་མོང་མ་ཡིན་པའི་དེ་དང༌། ཆོས་ཐམས་ཅད་ལ་བདེན་ཞེན་མེད་
པ་མ་ཆགས་པའི་དེ་དང༌། ཆོས་རྣམས་ཀྱི་ངོ་བོ་བདེན་པར་མི་དམིགས་
པར་རྟོགས་པའི་དེ་དང་། རྒྱུ་བདེན་པར་ཞེན་པའི་མཚན་མ་ཟད་པའི་
དེ་དང་། འབྲས་བུ་བདེན་པར་ཞེན་པའི་སྨོན་ལམ་ཟད་པའི་དེ་དང་།
ཕྱིར་མི་ལྡོག་པའི་རྟགས་མཚོན་པར་བྱེད་པའི་དེ་དང༌། གཞན་གྱིས་
དྲི་བའི་ལན་ལྡོན་པར་བྱེད་པ་རྟོགས་པ་ཚད་མེད་པའི་ཐབས་མཁས་པའི་
སྦྱོར་བ་རྣམ་པ་བཅུ་ཡོད་པའི་ཕྱིར་རོ། །སྦྱོར་བ་འདི་གསུམ་གཙོ་ཆེར་
སྦྱོར་ལམ་ནས་ཡོད་ཀྱང་ཚོགས་ལམ་ནས་ཀྱང་གཞག་དགོས་པར་
གསེར་ཕྲེང་ལས་གསུངས་ཤིང༌། རྣམ་བཤད་ལས་དག་ས་ཁོ་ནར་ཡོད་
པར་བཤད་དོ། །སྐབས་བཞི་པའི་ཚིག་དོན་བཤད་ཟིན་ཏོ།། །།
༈ གཉིས་པ་དབང་དུ་བྱ་བའི་འབྲས་བུ་རྩེ་སྦྱོར་རྒྱས་པར་བཤད་
པ་ལ་བཞི། སྦྱོར་ལམ། མཐོང་ལམ། སྒོམ་ལམ། བར་ཆད་མེད་

པའི་རྩེ་སྦྱོར་རོ། །དང་པོ་ལ་བཞི། དྲོད། རྩེ་མོ། བཟོད་པ། ཆོས་
མཆོག་རྩེ་སྦྱོར་རོ། །དང་པོ་ནི།
རྨི་ལམ་ན་ཡང་ཆོས་རྣམས་ཀུན། །རྨི་ལམ་ལྟ་བུར་ལྟ་ལ་སོགས།།
རྩེ་མོར་ཕྱིན་པའི་སྦྱོར་བའི་རྟགས། །རྣམ་པ་བཅུ་གཉིས་དག་ཏུ་བཞེད།།
ཅེས་གསུངས། རྨི་ལམ་ན་ཡང་ཆོས་ཐམས་ཅད་རྨི་ལམ་སོགས་དང་
འདྲ་བར་ལྟ་བ་དང༌། རྨི་ལམ་ན་ཡང་ཉན་རང་གི་ས་དང་ཁམས་གསུམ་
ལ་དགའ་བའི་སེམས་མི་བསྐྱེད་པ་དང་། རྨི་ལམ་ན་ཡང་དེ་བཞིན་
གཤེགས་པ་འཁོར་དུ་མས་བསྐོར་ནས་ཆོས་སྟོན་པ་མཐོང་བ་དང་། རྨི་
ལམ་ན་ཡང་སངས་རྒྱས་ནམ་མཁར་འཕགས་ཏེ་སྤྲུལ་པ་སྣ་ཚོགས་
འགྱེད་པ་མཐོང་བ་དང༌། རྨི་ལམ་ན་ཡང་ཁམས་གསུམ་རྨི་ལམ་ལྟ་
བུར་ཆོས་སྟོན་པའི་སེམས་སྐྱེ་བ་དང་། རྨི་ལམ་ན་ཡང་དམྱལ་བ་ལ་
སོགས་པ་མཐོང་བ་ན་རང་འཚང་རྒྱ་བའི་སངས་རྒྱས་ཀྱི་ཞིང་དུ་ངན་
སོང་སྤོང་བ་རྗེས་སུ་དྲན་པ་དང་། སད་རྨི་གཉིས་ཀར་གྲོང་ཁྱེར་མེས་
ཚིག་པ་བདེན་ཚིག་གིས་ཞི་བར་བྱེད་པ་དང་། སད་རྨི་གཉིས་ཀར་མི་
མ་ཡིན་པའི་གནོད་པ་བདེན་ཚིག་གིས་ཞི་བར་བྱེད་པ་དང༌། བདུད་
དང་སྡིག་གྲོགས་ཟིལ་གྱིས་གནོན་པའི་ཕྱི་ནང་གི་དགེ་བའི་བཤེས་གཉེན་
བསྟེན་པ་དང༌། མཉམ་རྗེས་ཐམས་ཅད་དུ་ཤེར་ཕྱིན་ལ་སློབ་པ་དང་།

ཆོས་ཐམས་ཅད་ལ་བདེན་ཞེན་མེད་པ་དང༌། སངས་རྒྱས་ཀྱི་བྱང་ཆུབ་
ལ་ཉེ་བར་གྱུར་པ་ཞེས་བྱ་བ་སྟེ་དྲོད་རྩེ་སྦྱོར་ཐོབ་པའི་རྟགས་རྣམ་པ་བཅུ་
གཉིས་དག་ཏུ་བཞེད་དོ། །གཉིས་པ་ནི།
འཛམ་བུའི་གླིང་གི་སྐྱེ་བོ་སྙེད། །སངས་རྒྱས་མཆོད་པའི་དགེ་
ལ་སོགས། །རྣམ་མང་དུ་ནི་དཔེར་མཛད་ནས། །རྣམ་འཕེལ་བཅུ་
དྲུག་བདག་ཉིད་དོ། །ཞེས་གསུངས། འཛམ་བུ་གླིང་ལ་སོགས་པའི་
སྟོང་གསུམ་གྱི་སེམས་ཅན་གྱི་གྲངས་དང་མཉམ་པའི་སངས་རྒྱས་མཆོད་
པའི་དགེ་བ་ལ་སོགས་པ་བསོད་ནམས་རྣམ་པ་མང་པོ་འབྱུང་བ་དང་པོར་
དཔེར་མཛད་ནས་དེ་ལས་དང་པོ་དང༌། དེ་ལས་ཕྱི་མ་ཕྱི་མ་རྣམས་
གོང་ནས་གོང་དུ་ཁྱད་པར་དུ་འཕགས་པའི་ཚུལ་གྱིས། རྩེ་མོ་རྩེ་སྦྱོར་
ལ་གནས་པའི་བྱང་ཆུབ་སེམས་དཔའི་བསོད་ནམས་རྣམ་པར་འཕེལ་
བའི་གནས་སྐབས་བཅུ་དྲུག་གི་བདག་ཉིད་མདོ་ལས་གསུངས་སོ། །དེ་
དག་གང་ཞེ་ན། སྟོང་གསུམ་གྱི་སེམས་ཅན་དང་གྲངས་མཉམ་པའི་
སངས་རྒྱས་མཆོད་ཅིང་དེའི་དགེ་བ་རྫོགས་བྱང་དུ་བསྔོས་པ་ལས་ལྷག་
པ་ཞེས་བྱ་བ་དང་། དེ་ལས་ཁྱད་པར་དུ་འཕགས་པ་ཉིན་མཚན་ཀུན་
ཏུ་ཤེར་ཕྱིན་ཡིད་ལ་བྱེད་པ་ཞེས་བྱ་བ་དང༌། དེ་ལས་ཁྱད་པར་དུ་
འཕགས་པ་མི་སྐྱེ་བའི་ཆོས་ལ་བཟོད་པ་ཐོབ་པ་ཞེས་བྱ་བ་དང༌། དེ་

ལས་ཁྱད་པར་དུ་འཕགས་པ་བྱང་ཆུབ་ཀྱི་རྒྱུ་འབྲས་བདེན་པར་མི་
དམིགས་པར་རྟོགས་པ་ཞེས་བྱ་བ་དང་། དེ་ལས་ཁྱད་པར་དུ་འཕགས་
པ་འཛམ་བུ་གླིང་གི་སེམས་ཅན་རྣམས་དགེ་བ་བཅུ་བསམ་གཟུགས་
བརྒྱད་ཚད་མེད་བཞི་ཐོབ་པ་ལས་ཁྱད་འཕགས་ཐོབ་པ་ཞེས་བྱ་བ་དང༌།
དེ་ལས་ཁྱད་པར་དུ་འཕགས་པ་ལྷའི་རིས་ཐམས་ཅད་བསྲུང་བའི་ཕྱིར་
ཉེ་བར་འོང་བ་ཞེས་བྱ་བ་དང་། དེ་ལས་ཁྱད་པར་དུ་འཕགས་པ་བདུད་
ཐམས་ཅད་ཟིལ་གྱིས་གནོན་པ་ཞེས་བྱ་བ་དང་། དེ་ལས་ཁྱད་པར་དུ་
འཕགས་པ་སྟོན་པའི་བཀའ་བཞིན་སློབ་པ་དང་འདྲ་བར་ཐེག་པ་གཅིག་
ལ་ཞུགས་པའི་བྱང་སེམས་དང་མཚུངས་པར་བསླབ་བྱ་ལ་སློབ་པ་ཞེས་
བྱ་བ་སྟེ་ཕྱི་གཙོ་བོར་གྱུར་བའི་བསོད་ནམས་རྣམ་པར་འཕེལ་བ་རྣམ་
པ་བརྒྱད་དང་། དེ་ལས་ཁྱད་པར་དུ་འཕགས་པ་སྙོམས་འཇུག་གི་དབང་
གིས་མི་སྐྱེ་བའི་ཐབས་ལ་མཁས་པས་བསླབ་པ་ཡོངས་སུ་དག་པ་ཞེས་
བྱ་བ་དང་། དེ་ལས་ཁྱད་པར་དུ་འཕགས་པ་ཉན་རང་གི་རིགས་འཇིག་
པའི་སྒོ་ནས་སངས་རྒྱས་ཀྱི་རིགས་ཅན་ཁྱད་པར་ཅན་དུ་འགྱུར་བ་ཞེས་
བྱ་བ་དང་། དེ་ལས་ཁྱད་པར་དུ་འཕགས་པ་འབྲས་བུ་སངས་རྒྱས་འཐོབ་
པའི་རྒྱུ་སེམས་བསྐྱེད་སོགས་ཀྱི་ནུས་པ་ལྷག་པར་གྱུར་བ་ཞེས་བྱ་བ་དང་།
དེ་ལས་ཁྱད་པར་དུ་འཕགས་པ་ཕྱིན་དྲུག་གི་མི་མཐུན་ཕྱོགས་སེར་སྣ་

སོགས་མི་སྐྱེ་བའམ་ཞི་བར་བྱེད་པ་ཞེས་བྱ་བ་དང༌། དེ་ལས་ཁྱད་པར་
དུ་འཕགས་པ་གཟུགས་སོགས་ལ་བདེན་ཞེན་མི་སྐྱེ་ཞིང་ཞི་བར་བྱེད་པ་
ཞེས་བྱ་བ་དང༌། དེ་ལས་ཁྱད་པར་དུ་འཕགས་པ་ཤེར་ཕྱིན་གྱི་ནང་
དུ་ཕར་ཕྱིན་ཀུན་བསྡུས་པར་ཤེས་ནས་ཉམས་སུ་ལེན་པ་ཞེས་བྱ་བ་དང་།
དེ་ལས་ཁྱད་པར་དུ་འཕགས་པ་ཐེག་པ་གསུམ་གྱི་རྟོགས་པའི་རིགས་ཕུན་
སུམ་ཚོགས་པ་ཐམས་ཅད་ཐོབ་པ་ཞེས་བྱ་བ་དང་། དེ་ལས་ཁྱད་པར་
དུ་འཕགས་པ་རྫོགས་བྱང་ཐོབ་པ་ལ་ཐག་ཉེ་བར་གྱུར་བ་ཞེས་བྱ་བ་སྟེ་
ནང་གཙོ་བོར་གྱུར་བའི་བསོད་ནམས་རྣམ་པར་འཕེལ་བ་བརྒྱད་དེ་བཅུ་
དྲུག་གོ །གསུམ་པ་ནི།
ཀུན་མཁྱེན་ཉིད་གསུམ་ཆོས་རྣམས་ཀྱི། །ཡོངས་སུ་རྫོགས་
པ་བླ་མེད་པ། །སེམས་ཅན་དོན་ཡོངས་མི་གཏོང་བ། །བརྟན་པ་ཞེས་
ནི་མངོན་པར་བརྗོད། །ཅེས་གསུངས། ཀུན་མཁྱེན་ཉིད་གསུམ་གྱི་
ཆོས་སུམ་ཅུ་རྣམས་ཅི་རིགས་པར་ཡོངས་སུ་རྫོགས་པར་བྱེད་པ་ལ་མོས་
པ་བླ་ན་མེད་པ་དང་། སྙིང་རྗེ་ཆེན་པོས་སེམས་ཅན་གྱི་དོན་ཡོངས་
སུ་མི་གཏོང་བའི་མཚན་ཉིད་ནི་ཐབས་ཤེས་བརྟན་པ་ཡིན་ཞེས་མདོ་ལས་
མངོན་པར་བརྗོད་དོ། །བཞི་པ་ནི།
གླིང་བཞི་པ་དང་སྟོང་དག་དང༌། །སྟོང་གཉིས་གསུམ་དག་

དཔེར་མཛད་ནས། །བསོད་ནམས་མང་པོ་ཉིད་ཀྱིས་ནི། །ཏིང་འཛིན་
ཡོངས་སུ་བསྒྲགས་པ་ཡིན། །ཞེས་གསུངས། གླིང་བཞི་པ་དང་སྟོང་
དང་པོ་དང་སྟོང་གཉིས་པ་དང་སྟོང་གསུམ་གྱི་འཇིག་རྟེན་གྱི་ཆུའི་ཕུང་
པོ་སྐྲའི་རྩེ་མོ་བརྒྱར་གཤགས་པའི་ཆ་གཅིག་གིས་ཆུ་ཐིག་བླངས་པ་དཔེར་
མཛད་ནས་དེའི་ཚད་གཟུང་བར་ནུས་ཀྱི། སེམས་དང་པོ་བསྐྱེད་པ་དང་།
སྤྱོད་པ་ལ་ཞུགས་པ་དང་། ཕྱིར་མི་ལྡོག་པ་དང༌། སྐྱེ་བ་གཅིག་གིས་
ཐོགས་པའི་བྱང་སེམས་བཞིའི་སེམས་བསྐྱེད་ལ་ཡི་རང་བའི་དགེ་རྩ་དེའི་
ཚད་གཟུང་བར་མི་ནུས་ཞེས་བསོད་ནམས་མང་པོར་བསྟན་པའི་སྒོ་ནས་
སེམས་ཀུན་ཏུ་གནས་པའི་ཏིང་ངེ་འཛིན་མདོ་ལས་ཡོངས་སུ་བསྒྲགས་
པ་ཡིན་ནོ། །གཉིས་པ་ལ་གཉིས། སྤང་བྱ་དང༌། གཉེན་པོའོ། །དང་
པོ་ལ་གཉིས། མདོར་བསྟན་དང༌། རྒྱས་བཤད་དོ། །དང་པོ་ནི།
འཇུག་པ་དང་ནི་ལྡོག་པ་ལ། །གཟུང་བའི་རྣམ་རྟོག་སོ་སོར་
དེ༑ ༑དགུ་ཡི་བདག་ཉིད་ཇི་བཞིན་ཡུལ། །མིན་པའི་བདག་ཉིད་དག་
ཤེས་བྱ། །སོ་སོའི་སྐྱེ་བོ་འཕགས་དབྱེ་བས། །སེམས་ཅན་རྫས་དང་
བཏགས་ཡོད་པར། །རྣམ་རྟོག་འཛིན་པ་དག་ཏུ་འདོད། །དེ་དག་སོ་
སོར་དགུ་བདག་ཉིད། །གལ་ཏེ་གཟུང་དོན་དེ་བཞིན་མེད། །དེ་དག་
གང་གི་འཛིན་པ་འདོད། །དེ་ལྟར་དེ་དག་འཛིན་པ་ཡི། །ངོ་བོས་སྟོང་

པའི་མཚན་ཉིད་དོ། །ཞེས་གསུངས། བྱང་སེམས་ཀྱིས་འཇུག་པའི་
ཡུལ་ཐེག་ཆེན་གྱི་ལམ་འབྲས་དང་ལྡོག་པའི་ཡུལ་ཐེག་དམན་གྱི་ལམ་
འབྲས་ལ་བླང་དོར་དུ་བདེན་པར་འཛིན་པ་ནི་གཟུང་བའི་རྣམ་པར་རྟོག་
པ་གཉིས་སོ། །སོ་སོར་རེ་རེ་ལ་དགུའི་བདག་ཉིད་དུ་ཡོད་ལ། དེ་དག་
ནི་རང་ཡུལ་ཇི་ལྟ་བ་བཞིན་མིན་པར་འཛིན་པའི་བདག་ཉིད་ཡིན་པས་
ལོག་རྟོག་ཡིན་པར་ཤེས་པར་བྱའོ། །སོ་སོ་སྐྱེ་བོའི་རྒྱུད་ལ་ཡོད་པ་དང་
འཕགས་པའི་རྒྱུད་ལ་ཡོད་པའི་དབྱེ་བས་སེམས་ཅན་རང་རྐྱ་ཐུབ་པའི་
རྫས་ཡོད་ཀྱིས་ཁྱད་པར་དུ་བྱས་པའི་ལོངས་སྤྱོད་པ་པོར་བདེན་པར་
འཛིན་པ་དང་། །དེ་མེད་པའི་བཏགས་ཡོད་གྱིས་ཁྱད་པར་དུ་བྱས་པའི་
ལོངས་སྤྱོད་པ་པོར་བདེན་པར་འཛིན་པའི་རྣམ་པར་རྟོག་པ་གཉིས་སུ་
འདོད་དོ། །དེ་དག་སོ་སོར་རེ་རེ་ལ་དགུའི་བདག་ཉིད་དུ་ཡོད་ལ། གལ་
ཏེ་འམ་གང་གི་ཕྱིར་ན་རྟོག་པ་དེས་གཟུང་བའི་དོན་རྣམས་གཟུང་བ་དེ་
བཞིན་དུ་མེད་པས་ན། རྟོག་པ་དེ་དག་ཞེན་པ་ལྟར་གྱི་ཡུལ་གང་གི་འཛིན་
པར་འདོད་དེ་འཛིན་པ་མིན་ཏེ། །རྟོག་པ་དེ་དག་དེ་ལྟར་འཛིན་པ་མ་
འཁྲུལ་བའི་ངོ་བོས་སྟོང་པའི་མཚན་ཉིད་ཡིན་པའི་ཕྱིར་རོ། །འདི་ལ་
ཁ་ཅིག་ན་རེ། རྫས་འཛིན་རྟོག་པ་སོ་སྐྱེའི་རྟེན་ཅན་དང༌། བཏགས་
འཛིན་རྟོག་པ་འཕགས་པའི་རྟེན་ཅན་དུ་བཤད་པ་མི་འཐད་པར་ཐལ།།

སོ་སོ་སྐྱེ་བོའི་རྒྱུད་ལ་བཏགས་འཛིན་རྟོག་པ་ཡོད་པ་གང་ཞིག །འཕགས་
པའི་རྒྱུད་ལ་རྫས་འཛིན་རྟོག་པ་ཡོད་པའི་ཕྱིར། རྟགས་རེ་རེ་ནས་སྒྲུབ་
སྟེ༑ སོ་སྐྱེ་ལ་ཡང་ཆོས་ཐམས་ཅད་བདག་མེད་དུ་རྟོགས་པ་ཡོད་ལ།
འཕགས་པ་ལ་ཡང་ང་དང་ང་ཡིར་གསུངས་པ་ཡོད་པའི་ཕྱིར་ཟེར་ན།
རྩ་བར་མ་ཁྱབ་སྟེ། སོ་སྐྱེ་ལ་བདག་མེད་རྟོགས་པ་ཡོད་ཀྱང་དེ་མོས་
པ་ཡིད་བྱེད་ཙམ་ཡིན་ལ། འཕགས་པ་ལ་ང་དང་ང་ཡིར་གསུངས་པ་
ཡོད་ཀྱང་དེ་ཐ་སྙད་པ་ཙམ་ཡིན་གྱི་རང་རྐྱ་བའི་ང་དང་ང་ཡིར་གསུངས་
པ་མ་ཡིན་པའི་ཕྱིར་རོ། །ཞེས་པའི་རྩོད་ལན་འདི་དག་སྣང་བ་གཉིས་
ཀར་བཤད་དོ། །ཁ་ཅིག་འདི་ནི་དམིགས་ཡུལ་འཛིན་པའི་ཡོད་ས་ལ་
རྩོད་པ་ཡིན་གྱི། འཛིན་རྟོག་གི་ཡོད་ས་ལ་རྩོད་པ་མ་ཡིན་ཟེར་བ་གསེར་
ཕྲེང་ལས་བཀག་གོ །གཉིས་པ་ལ་བཞི། འཇུག་པ་གཟུང་རྟོག་དང་།
ལྡོག་པ་གཟུང་རྟོག་དང༌། རྫས་འཛིན་རྟོག་པ་དང༌། བཏགས་འཛིན་
རྟོག་པ་རྒྱས་བཤད་དོ། །དང་པོ་ནི།
ངོ་བོ་ཉིད་དང་རིགས་དང་ནི། །ལམ་ནི་ཡང་དག་འགྲུབ་པ་
དང་། །ཤེས་པའི་དམིགས་པ་མ་འཁྲུལ་དང་། །མི་མཐུན་ཕྱོགས་དང་
གཉེན་པོ་དང་། །རང་གིས་རྟོགས་དང་བྱེད་པ་དང༌། །དེ་ཡི་ལས་
བྱའི་འབྲས་བུ་ལ། །འཇུག་པའི་ཕྱོགས་ཀྱི་རྟེན་ཅན་གྱི། །རྣམ་རྟོག་

དེ་ནི་རྣམ་དགུར་འདོད། །ཅེས་གསུངས། ཐ་སྙད་དུ་རྒྱུ་ཕྱིན་དྲུག་
གིས་འབྲས་བུ་བླ་མེད་བྱང་ཆུབ་ཐོབ་པའི་ངོ་བོ་ཉིད་དང་། སངས་རྒྱས་
ཀྱི་རིགས་སུ་ངེས་པར་འགྱུར་བ་དང་། ཐེག་ཆེན་མཐོང་ལམ་སོགས་
ཡང་དག་པར་འགྲུབ་པ་དང་། ཐེག་ཆེན་གྱི་ཤེས་པའི་དམིགས་པ་མ་
འཁྲུལ་བ་དང་། ཐེག་ཆེན་ལམ་གྱི་མི་མཐུན་ཕྱོགས་སེལ་བ་དང་། གཉེན་
པོ་བསྐྱེད་པའི་ནུས་པ་དང་། ཐེག་ཆེན་ལམ་རང་གིས་ཡུལ་ཇི་ལྟ་བ་
བཞིན་དུ་རྟོགས་པ་དང་། ཉན་རང་གིས་ཐག་སྲིང་པར་བྱེད་པ་དང༌།
དེའི་སེམས་ཅན་གྱི་དོན་བྱེད་པའི་ལས་དང་། སྐྱེ་བོ་ཐམས་ཅད་མྱང་
འདས་ལ་འགོད་པར་བྱ་བའི་འབྲས་བུ་ལ་དམིགས་ནས། བྱང་སེམས་
ཀྱི་འཇུག་པའི་ཕྱོགས་ཀྱི་རྟེན་ཅན་ཏེ་ཡུལ་ཅན་བདག་གི་འཇུག་བྱའི་
གཟུང་བའོ་ཞེས་བདེན་པར་ཞེན་པའི་རྣམ་རྟོག་དེ་ནི་རྣམ་པ་དགུ་ཡོད་
པར་འདོད་དོ། །གཉིས་པ་ནི།
སྲིད་དང་ཞི་བར་ལྟུང་བའི་ཕྱིར། །རྟོགས་པ་དམན་པ་ཉིད་དང་
ནི༑ ༑ཡོངས་སུ་འཛིན་པ་མེད་པ་དང༌། །ལམ་གྱི་རྣམ་པ་མ་ཚང་
དང་། །གཞན་གྱི་རྐྱེན་གྱིས་འགྲོ་བ་དང༌། །ཆེད་དུ་བྱ་བ་ལོག་པ་དང༌།།
ཉེ་ཚེ་བ་དང་སྣ་ཚོགས་ཉིད། །གནས་དང་འཇུག་ལ་རྨོངས་པ་དང༌།།
རྗེས་ལ་འགྲོ་ཞེས་བྱ་བ་ལ། །རྣམ་རྟོག་དགུ་ཡི་བདག་ཉིད་འདི། །ལྡོག་

པའི་ཕྱོགས་ཀྱི་རྟེན་ཅན་ཏེ། །ཉན་ཐོས་ལ་སོགས་ཡིད་ལས་འབྱུང༌།།
ཞེས་གསུངས། སྲིད་པ་དང་ཞི་བ་གང་རུང་དུ་ལྟུང་བའི་ཕྱིར་རྟོགས་
པ་དམན་པ་དང་། སྲིད་ཞིའི་མཐར་ལྟུང་བ་ལས་གཟུང་བའི་ཕྱི་ནང་
གི་ཡོངས་སུ་འཛིན་པ་མེད་པ་དང༌། ཤེས་སྒྲིབ་མཐའ་དག་གི་གཉེན་
པོ་མ་ཡིན་པས་ལམ་གྱི་རྣམ་པ་མ་ཚང་བ་དང་། སྲིད་པ་མཐའ་མའི་
ཚེ་གཞན་གྱི་རྐྱེན་གྱིས་འགྲོ་བ་དང་། ཆེད་དུ་བྱ་བ་ཆེན་པོ་གསུམ་དོན་
དུ་གཉེར་བ་ལས་ལོག་པ་དང༌། སྤངས་པ་ཉེ་ཚེ་བ་དང༌། རྒྱུན་ཞུགས་
སོགས་རྟོགས་པ་སྣ་ཚོགས་པ་དང་། ཞི་མཐའ་མ་ཐོབ་བར་དུ་ཐེག་ཆེན་
མས་སལམ་གྱི་འབྲས་བུ་ཐོབ་རྗེས་སུ་ཐེག་པ་གཞན་དུ་འགྲོ་བ་ཞེས་བྱ་བ་ལ་
དམིགས་ནས། བདག་གི་ལྡོག་བྱའི་གཟུང་བའོ་ཞེས་བདེན་པར་ཞེན་
པའི་རྣམ་རྟོག་དགུའི་བདག་ཉིད་འདི་ནི་བྱང་སེམས་ཀྱི་ལྡོག་པའི་ཕྱོགས་
ཀྱི་རྟེན་ཅན་ཏེ་ཡུལ་ཅན་ཉན་ཐོས་ལ་སོགས་པའི་ཡིད་དམ་རྒྱུད་ལས་འབྱུང་
བ་སྟེ་ཉན་ཐོས་སོགས་ཀྱི་ལམ་འབྲས་ལ་དམིགས་པའོ། །གསུམ་པ་ནི།
འཛིན་པ་དང་ནི་འདོར་བ་དང༌། །ཡིད་ལ་བྱེད་དང་ཁམས་
རྣམས་ནི། །གསུམ་པོ་དག་དང་ཉེ་འབྲེལ་དང༌། །གནས་དང་མངོན་
པར་ཞེན་པ་དང༌། །ཆོས་ཀྱི་དངོས་པོ་བཏགས་པ་དང༌། །ཆགས་པ་

དང་ནི་གཉེན་པོ་དང་། །ཇི་ལྟར་འདོད་བཞིན་འགྲོ་ཉམས་ལ། །འཛིན་
པ་དང་པོར་ཤེས་པར་བྱ། །ཞེས་གསུངས། ཀུན་རྫོབ་ཏུ་ཡོན་ཏན་
འཛིན་པ་དང་སྐྱོན་འདོར་བའི་གང་ཟག་དང༌། ཆོས་རྣམས་བདེན་པར་
ཡིད་ལ་བྱེད་པའི་གང་ཟག་དང་། བདེན་པར་ཡིད་ལ་བྱས་པའི་དབང་
གིས་ཁམས་གསུམ་པོ་དང་ཉེ་བར་འབྲེལ་བའི་གང་ཟག་དང༌། གཟུགས་
སོགས་ལ་བདེན་པར་ཞེན་ནས་གནས་པའི་གང་ཟག་དང་། དངོས་པོ་
ལ་བདེན་པར་མ་ཞེན་པའི་ཚུལ་གྱིས་སྟོང་ཉིད་ལ་བདེན་པར་མངོན་པར་
ཞེན་པའི་གང་ཟག་དང་། ཆོས་ཐམས་ཅད་ཐ་སྙད་བཏགས་པ་ཙམ་
དུ་ཁོང་དུ་ཆུད་པའི་གང་ཟག་དང་། བདེན་པར་མ་ཞེན་པའི་སྒོ་ནས་
ཕྱིན་དྲུག་ལ་ཆགས་པའི་གང་ཟག་དང་། ཆོས་ཐམས་ཅད་བདེན་སྟོང་
མཉམ་པ་ཉིད་དུ་སྒོམ་པས་མཚན་འཛིན་གྱི་གཉེན་པོ་བྱེད་པའི་གང་ཟག་
དང་། རང་བཞིན་གྱི་ཤེར་ཕྱིན་མ་ཤེས་པས་རྣམ་མཁྱེན་དུ་ཇི་ལྟར་
འདོད་པ་བཞིན་དུ་འགྲོ་བ་ཉམས་པ་སྟེ་ཡུན་རིང་དུ་ཐོགས་པའི་གང་ཟག་
ལ་རྫས་ཡོད་ཀྱིས་ཁྱད་པར་དུ་བྱས་པའི་ལོངས་སྤྱོད་པ་པོར་བདེན་པར་
ཞེན་པའི་རྣམ་རྟོག་ནི། འཛིན་རྟོག་དང་པོ་རྫས་འཛིན་རྟོག་པ་ཡིན་པར་
ཤེས་པར་བྱའོ། །བཞི་པ་ནི།
ཆེད་བཞིན་ངེས་པར་མི་འབྱུང་དང་། །ལམ་ལ་ལམ་མིན་ངེས་

འཛིན་དང༌། །འགག་དང་བཅས་པའི་སྐྱེ་བ་དང་། །དངོས་པོ་ལྡན་
དང་མི་ལྡན་དང༌། །གནས་དང་རིགས་ནི་འཇིག་པ་དང༌། །དོན་དུ་
གཉེར་དང་རྒྱུ་མེད་དང༌། །ཕྱིར་རྒོལ་བ་ནི་དམིགས་པ་ལ། །འཛིན་
པའི་རྣམ་རྟོག་གཞན་ཡིན་ནོ། །ཞེས་གསུངས། ཆེད་དུ་བྱ་བ་ཆེན་
པོ་གསུམ་དུ་ངེས་པར་མི་འབྱུང་བའི་སྐྱེས་བུ་དང་། ཐེག་ཆེན་གྱི་ལམ་
ལ་ལམ་ཡང་དག་པ་མ་ཡིན་པར་ངེས་པར་འཛིན་པའི་སྐྱེས་བུ་དང༌། རྒྱུ་
འབྲས་སྐྱེ་བ་དང་འགག་པ་ཀུན་རྫོབ་བཏགས་པ་ཙམ་གྱི་ངོ་བོས་བྱེད་པར་
རྟོགས་པའི་སྐྱེས་བུ་དང་། གཟུགས་སོགས་ཀྱི་དངོས་པོ་ལྡན་པ་སྟེ་དོན་
དམ་པར་དབྱེ་བ་མེད་པ་དང་མི་ལྡན་པ་སྟེ་ཀུན་རྫོབ་ཏུ་དབྱེ་བ་ཡོད་པར་
ཤེས་པའི་སྐྱེས་བུ་དང༌། གཟུགས་སོགས་ལ་བདེན་པར་མ་ཞེན་པར་
གནས་པའི་སྐྱེས་བུ་དང་། ཉན་ཐོས་སོགས་ཀྱི་རིགས་ཏེ་ཞི་བ་ཙམ་དོན་
གཉེར་གྱི་བློ་འཇིག་ཅིང་ལྡོག་པའི་སྐྱེས་བུ་དང༌། སྟོང་ཉིད་རྟོགས་པ་
ན་དེ་ཙམ་གྱིས་ཆོག་པར་བཟུང་ནས་སངས་རྒྱས་དོན་དུ་གཉེར་བའི་
འདོད་པ་མེད་པའི་སྐྱེས་བུ་དང་། རྒྱུ་ཤེར་ཕྱིན་སྒོམ་པ་མེད་པའི་སྐྱེས་
བུ་དང་། བདུད་ལ་སོགས་པ་བྱང་ཆུབ་ལ་བར་དུ་གཅོད་བྱེད་ཀྱི་ཕྱིར་
རྒོལ་བའི་དངོས་པོ་དམིགས་པ་སྟེ་ཡོད་པའི་སྐྱེས་བུ་ལ་དམིགས་ནས་
བཏགས་ཡོད་ཀྱིས་ཁྱད་པར་དུ་བྱས་པའི་ལོངས་སྤྱོད་པ་པོར་བདེན་པར་

ཞེན་པའི་རྣམ་རྟོག་ནི། འཛིན་པའི་རྣམ་རྟོག་སྔ་མ་ལས་གཞན་བཏགས་
འཛིན་རྟོག་པ་ཡིན་ནོ། །དེ་ལྟར་སྤང་བྱ་རྣམ་རྟོག་ལ་རྩ་བའི་དབྱེ་བ་
བཞི་དང་ཡན་ལག་གི་དབྱེ་བ་སོ་དྲུག་ཡོད་པར་དངོས་སུ་བསྟན་པས།
དེ་དག་གི་གཉེན་པོ་མཐོང་ལམ་རྩེ་སྦྱོར་ལ་ཡང་བཞི་དང་སོ་དྲུག་ཡོད་
པར་ཤུགས་ལ་བསྟན་པ་ཡིན་ནོ། །གཉིས་པ་ལ་གཉིས། ཞར་བྱུང་
དང༌། དཀྱུས་མའོ། །དང་པོ་ལ་གཉིས། མཐོང་ལམ་རྩེ་སྦྱོར་གྱི་
གྲོགས་དང༌། དེའི་འབྲས་བུའོ། །དང་པོ་ནི།
བྱང་ཆུབ་ལ་གཞན་སྟོན་པ་དང༌། །དེ་ཡི་རྒྱུ་ནི་ཡོངས་གཏོད་
དང་། །དེ་ཐོབ་བར་ཆད་མེད་པའི་རྒྱུ། །བསོད་ནམས་མང་པོའི་མཚན་
ཉིད་དོ། །ཞེས་གསུངས། ཐེག་ཆེན་གྱི་རིགས་ཅན་གཞན་བྱང་ཆུབ་
ལ་འགོད་པའི་དོན་དུ་དེའི་ཐབས་སྟོན་པ་དང་། བྱང་ཆུབ་དེའི་རྒྱུ་ཤེར་
ཕྱིན་གྱི་ཚིག་དོན་ཡོངས་སུ་གཏོད་པ་དང༌། བྱང་ཆུབ་ཐོབ་པར་བྱེད་
པའི་བར་ཆད་མེད་པ་སྟེ་ངེས་པའི་རྒྱུ་མཐོང་ལམ་གྱི་ཤེར་ཕྱིན་མཉམ་
གཞག་ཏུ་རང་གིས་སྒོམ་པ་བསོད་ནམས་ཆེས་མང་པོའི་མཚན་ཉིད་དེ་
གསུམ་ནི་མཐར་ཐུག་གི་བྱང་ཆུབ་ཆེན་པོ་ཐོབ་པའི་རྒྱུ་ཡིན་ནོ། །རྣམ་
བཤད་ལས་གཙོ་ཆེར་གནས་སྐབས་ཀྱི་བྱང་ཆུབ་ཆེན་པོའི་རྒྱུར་བཤད་
པ་ནི་དཔྱད་དགོས་སོ། །གཉིས་པ་ལ་གཉིས། དོན་ལ་གནས་པའི་བྱང་

ཆེན་བསྟན། རྟོག་པས་བཏགས་པའི་བྱང་ཆེན་དགག་པའོ། །དང་
པོ་ནི། དྲི་མ་ཟད་དང་མི་སྐྱེ་བའི། །ཡེ་ཤེས་བྱང་ཆུབ་ཅེས་བརྗོད་དོ།།
ཟད་མེད་སྐྱེ་མེད་ཕྱིར་དེ་དག །གོ་རིམ་བཞིན་དུ་ཤེས་པར་བྱ། །ཞེས་
གསུངས། སྒྲིབ་གཉིས་ཀྱི་དྲི་མ་ཟད་པ་ཤེས་པ་དང་མི་སྐྱེ་བ་ཤེས་པའི་
ཡེ་ཤེས་གཉིས་ནི་བྱང་ཆུབ་ཆེན་པོ་ཡིན་པར་མདོ་ལས་བརྗོད་དེ། དེའི་
དོན་ཡང་བདེན་པར་གྲུབ་པའི་དྲི་མ་སྔར་ཡོད་ཟད་པ་མེད་པ་དང་སྔར་
མེད་སྐྱེ་བ་མེད་པའི་ཕྱིར་ན་དྲི་མ་དོན་དམ་པར་གདོད་མ་ནས་ཟད་པ་
ཤེས་པ་དང་དོན་དམ་པར་མི་སྐྱེ་བར་ཤེས་པའི་ཡེ་ཤེས་མཐར་ཐུག་
གཉིས་ནི་གོ་རིམ་བཞིན་དུ་ཟད་པ་ཤེས་པ་དང་མི་སྐྱེ་བ་ཤེས་པ་ཡིན་པར་
ཤེས་པར་བྱའོ། །འདིའི་དོན་འདི་ལྟར་ཡིན་གྱི། རྣམ་བཤད་དང་ཡིག་
ཆའི་ཚིག་ཟིན་ལྟར་སྒྲིབ་པ་དོན་དམ་པར་ཟད་པ་མེད་པ་དང་སྐྱེ་བ་མེད་
པ་མངོན་སུམ་དུ་རྟོགས་པའི་ཡེ་ཤེས་ཞེས་སྦྱོར་མི་རུང་སྟེ། ཐེག་པ་
གོང་འོག་དུ་མར་ཟད་པ་ཤེས་པ་ཞེས་བཤད་པ་ཡིན་གྱི་ཟད་པ་མེད་པ་
ཤེས་པ་ཞེས་མ་བཤད་པའི་ཕྱིར་རོ། །གཉིས་པ་ལ་གཉིས། དངོས་
པོ་སྨྲ་བའི་ལུགས་དགག །དབུ་མ་པའི་ལུགས་བཞག་པའོ། །དང་པོ་ནི།
འགོག་པ་མེད་པའི་རང་བཞིན་ལ། །མཐོང་ཞེས་བྱ་བའི་ལམ་
གྱིས་ནི། །རྣམ་པར་རྟོག་རིགས་ཅི་ཞིག་ཟད། །སྐྱེ་མེད་རྣམ་པ་ཅི་

ཞིག་ཐོབ། །གཞན་གྱི་ཆོས་རྣམས་ཀྱང་ཡོད་ལ། །ཤེས་བྱ་ལ་ཡང་
སྟོན་པ་ཡི། །སྒྲིབ་པ་ཟད་པར་བརྗོད་པ་གང༌། །དེ་ལ་ཁོ་བོས་མཚར་
དུ་བརྩིས། །ཞེས་གསུངས། བདེན་པར་གྲུབ་པའི་དྲི་མ་སྔར་ཡོད་གསར་
དུ་འགག་པའི་འགོག་པ་མེད་པའི་རང་བཞིན་ཡིན་པ་ལས་མཐོང་སྤང་
རྣམ་པར་རྟོག་པའི་རིགས་བདེན་པར་གྲུབ་པ་སྔར་ཡོད་ཅི་ཞིག་ཟད་པར་
བྱས་ཤིང་སྔར་མེད་སྐྱེ་འཕྲོ་ཆད་པའི་སྐྱེ་མེད་ཀྱི་རྣམ་པ་ཅི་ཞིག་འཐོབ་
སྟེ་ཟད་ཐོབ་མི་རུང་ངོ་། །གཞན་དངོས་སྨྲ་བ་རྣམས་ཀྱིས་ཕྱི་ནང་གི་
ཆོས་རྣམས་ཀྱང་དོན་དམ་པར་ཡོད་པར་འདོད་ལ་ཤེས་བྱ་ལ་རྨོངས་
པའི་སྒྲིབ་པ་ཡང་སྟོན་པ་སངས་རྒྱས་ཀྱིས་ཟད་པར་བརྗོད་པ་གང་ཡིན་
པ་དེ་ལ་ཁོ་བོ་བྱམས་མགོན་གྱིས་མཚར་དུ་བརྩིས་ཏེ། དངོས་པོ་བདེན་
པར་གྲུབ་ན་སྒྲིབ་པ་སྤང་དུ་མི་རུང་བའི་ཕྱིར་རོ། །སྐབས་འདིར་འགྲེལ་
པ་ལས་རྣལ་འབྱོར་གྱིས་གསུམ་བཤད་དོ། །གཉིས་པ་ནི།
འདི་ལ་བསལ་བྱ་ཅི་ཡང་མེད། །བཞག་པར་བྱ་བ་ཅུང་ཟད་
མེད། །ཡང་དག་ཉིད་ལ་ཡང་དག་ལྟ། །ཡང་དག་མཐོང་ནས་རྣམ་
པར་གྲོལ། །ཞེས་གསུངས། རྟེན་འབྲེལ་འདི་ལ་བདག་གཉིས་སྔར་
ཡོད་བསལ་བར་བྱ་བ་ཅི་ཡང་མེད་དེ། དེ་གཉིས་དང་པོ་ནས་ཡོད་མ་
མྱོང་བས་སོ། །བདག་མེད་གཉིས་གསར་དུ་གཞག་པར་བྱ་བ་ཅུང་ཟད་

མེད་དེ། དེ་གཉིས་ལ་ཐོག་མཐའ་མེད་པས་སོ། །དེ་ལྟར་བསལ་བཞག་
དང་བྲལ་བའི་ཡང་དག་པ་བདག་མེད་གཉིས་ལ་ཡང་དག་པ་སྟེ་ཕྱིན་
ཅི་མ་ལོག་པར་ལྟ་བར་བྱའོ། །ཡང་དག་པའི་དོན་བདག་མེད་གཉིས་
མངོན་སུམ་དུ་མཐོང་ནས་རིམ་པ་ལྟར་ཉོན་མོངས་པ་དང་། ཤེས་བྱའི་
སྒྲིབ་པ་ལས་རྣམ་པར་གྲོལ་བར་འགྱུར་རོ། །གཉིས་པ་ནི།
སྦྱིན་པ་ལ་སོགས་རེ་རེར་ནི། །དེ་དག་ཕན་ཚུན་བསྡུས་པ་གང༌།།
སྐད་ཅིག་གཅིག་པའི་བཟོད་པ་ཡིས། །བསྡུས་པ་དེ་འདིར་མཐོང་བའི་
ལམ། །དེ་ནས་སེང་གེ་རྣམ་བསྒྱིངས་པའི། །ཏིང་ངེ་འཛིན་ལ་སྙོམས་
ཞུགས་ནས། །རྟེན་ཅིང་འབྲེལ་འབྱུང་ལུགས་མཐུན་དང༌། །ལུགས་
མི་མཐུན་ལ་རྟོག་པར་བྱེད། །ཅེས་གསུངས། སྦྱིན་པ་ལ་སོགས་པ་
དྲུག་པོ་རེ་རེར་ཕར་ཕྱིན་དྲུག་པོ་དེ་དག་ཕན་ཚུན་བསྡུས་པ་གང་ཡིན་
པ་སྐད་ཅིག་གཅིག་པ་བཟོད་པས་བསྡུས་པའི་བར་ཆད་མེད་ལམ་དེ་རྩེ་
སྦྱོར་གྱི་སྐབས་འདིར་མཐོང་བའི་ལམ་ཡིན་ཏེ། མཐོང་སྤང་གཟུངའཛིན་
གྱི་རྣམ་རྟོག་བཞིའི་དངོས་གཉེན་ཡིན་པའི་ཕྱིར་རོ། །འདི་ཕྱིན་དྲུག་
གིས་མཚོན་ནས་བར་ཆད་མེད་ལམ་བསྟན་པ་མིན་གྱི་ཕྱིན་དྲུག་ཀའི་
ངོ་བོར་གྱུར་པའི་བར་ཆད་མེད་ལམ་ཡོད་པར་གསེར་ཕྲེང་ལས་གསུངས་
པས། བར་ཆད་མེད་ལམ་གྱི་ངོ་བོར་གྱུར་བའི་ཕར་ཕྱིན་སོ་དྲུག་དོན་

གཅིག་གམ་སོ་སོར་འཇོག་དཔྱད་པར་བྱའོ། །བར་ཆད་མེད་ལམ་དང་
རྣམ་གྲོལ་ལམ་གཉིས་ཀའི་ངོ་བོར་གྱུར་བའི་སེང་གེ་རྣམ་པར་བསྒྱིངས་
པའི་ཏིང་ངེ་འཛིན་ལ་རིམ་གྱིས་སྙོམས་པར་བཞུགས་ནས། དེ་ནས་
ཏེ་དེའི་རྗེས་ཐོབ་ཏུ་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་
ལ་ཀུན་ཉོན་ལུགས་དང་མཐུན་པ་དང་ལུགས་དང་མི་མཐུན་པ་གཉིས་
དང་རྣམ་བྱང་ལུགས་དང་མཐུན་པ་དང་ལུགས་དང་མི་མཐུན་པ་གཉིས་
ཏེ་འཕྲུགས་བཞིར་རྟོག་པར་བྱེད་དོ། །དེ་ནས་ཞེས་པ་འོག་ཏུ་བླངས་
པ་དང་འདིའི་སེང་གེ་རྣམ་བསྒྱིངས་ལ་བར་ཆད་མེད་ལམ་ཀྱང་ཡོད་པ་
ནི་གསེར་ཕྲེང་གི་དགོངས་པ་ཡིན་ལ། རྣམ་བཤད་ལས་དེ་ནས་ཞེས་
པ་ངེས་པར་སྔ་ཕྱིའི་རིམ་པ་ལ་སྦྱར་ན་འདིའི་སེང་གེ་རྣམ་བསྒྱིངས་རྣམ་
གྲོལ་ལམ་ལ་བྱེད་པར་གསུངས་པ་ལ་དཔག་ན་གསེར་ཕྲེང་དང་དགོངས་
པ་མཐུན་པར་སྣང་ངོ་། །གསུམ་པ་ལ་གསུམ། རྟེན་སྒོམ་ལམ། སྤང་
བྱ་རྣམ་རྟོག །བརྟེན་པ་ཡོན་ཏན་ནོ། །དང་པོ་ནི།
འགོག་དང་བཅས་པའི་སྙོམས་འཇུག་དགུར། །རྣམ་པ་གཉིས་
སུ་སོང་འོངས་ནས། །འདོད་པར་གཏོགས་པའི་རྣམ་པར་ཤེས། །མཉམ་
བཞག་མིན་པའི་མཚམས་བཟུང་སྟེ། །ཐོད་རྒལ་དུ་ནི་སྙོམས་འཇུག་
པ༑ ༑གཅིག་དང་གཉིས་གསུམ་བཞི་དང་ལྔ། །དྲུག་དང་བདུན་དང་

བརྒྱད་རྒལ་ནས། །འགོག་པའི་བར་དུ་མི་འདྲར་འགྲོ། །ཞེས་གསུངས།
འགོག་སྙོམས་དང་བཅས་པའི་སྙོམས་འཇུག་དགུ་ལ་ལུགས་དང་མཐུན་
པ་དང་ལུགས་དང་མི་མཐུན་པ་རྣམ་པ་གཉིས་སུ་སོང་ཞིང་འོངས་པའི་
སྦྱོར་བ་ཚར་གཉིས་སྔོན་དུ་བཏང་ནས། དེའི་འོག་ཏུ་བསམ་གཏན་དང་
པོ་ནས་འགོག་སྙོམས་ཀྱི་བར་དུ་མཐར་ཆགས་སུ་སོང་བ་སྟེ་དེ་སྦྱོར་བ་
ལུགས་མཐུན་དང་རིགས་གཅིག་པ་ལ་དགོངས་ནས་རྩ་ཚིག་གིས་མ་
ཟིན་པ་གཅིག་དང་། འདོད་པར་གཏོགས་པའི་རྣམ་པར་ཤེས་པ་མཉམ་
བཞག་གི་ས་པ་མིན་པས་ཡར་འགྲོ་ས་མཐའི་མཚམས་དང་མར་འོངས་
ལ་སྙོམས་འཇུག་རེ་རེའི་མཚམས་སུ་བཟུང་སྟེ་ཐོད་རྒལ་དུ་སྙོམས་པར་
འཇུག་པ་ཡིན་ཏེ། འདི་ལ་གཉིས་ལས་འགོག་པ་སྤེལ་པའི་ཡར་སོང་
ནི༑ གཅིག་རྒལ་བ་སྟེ་བསམ་གཏན་དང་པོ་ལ་སྙོམས་པར་འཇུག་པ་
དང་། དེ་ནས་འགོག་པ་དང་། གཉིས་རྒལ་བ་སྟེ་བསམ་གཏན་གཉིས་
པ་ལ་འཇུག་པ་དང་། དེ་ནས་འགོག་པ་དང༌། གསུམ་རྒལ་བ་སྟེ་བསམ་
གཏན་གསུམ་པ་ལ་འཇུག་པ་དང་། དེ་ནས་འགོག་པ་དང་། བཞི་རྒལ་
བ་སྟེ་བསམ་གཏན་བཞི་པ་ལ་འཇུག་པ་དང༌། དེ་ནས་འགོག་པ་དང་།
ལྔ་རྒལ་བ་སྟེ་ནམ་མཁའ་མཐའ་ཡས་ལ་འཇུག་པ་དང་། དེ་ནས་འགོག་
པ་དང་། དྲུག་རྒལ་བ་རྣམ་ཤེས་མཐའ་ཡས་ལ་འཇུག་པ་དང་། དེ་

ནས་འགོག་པ་དང༌། བདུན་རྒལ་བ་སྟེ་ཅི་ཡང་མེད་ལ་འཇུག་པ་དང་།
དེ་ནས་འགོག་པ་དང་། བརྒྱད་རྒལ་བ་སྟེ་སྲིད་རྩེའི་དངོས་གཞི་ལ་སྙོམས་
པར་ཞུགས་ནས་འགོག་པ་ལ་སྙོམས་པར་འཇུག་པའི་བར་དུ་མི་འདྲ་བར་
འགྲོ་བ་སྟེ་ཐོད་རྒལ་དུ་སྙོམས་པར་འཇུག་པ་ཡིན་ནོ། །དེ་ནས་སླར་
ཡང་སྲིད་རྩེ་དང་། དེ་ནས་ཡར་སོང་མར་འོང་གི་མཚམས་འཛིན་གྱི་
འདོད་སེམས་མངོན་དུ་བྱེད་དོ། །འདོད་སེམས་སྤེལ་བའི་མར་འོང་
ནི༑ འདོད་པར་ཞེས་སོགས་རྐང་པ་གཉིས་དང༌། གཅིག་དང་ཞེས་
སོགས་རྐང་པ་གཉིས་དང༌། མི་འདྲར་འོངས་ཞེས་སྤྲེལ་བས་བསྟན་
ཏེ༑ འདོད་སེམས་དེ་ལས་ལངས་པའི་འོག་ཏུ་འགོག་པ་ལ་སྙོམས་པར་
འཇུག་པ་དང༌། དེ་ནས་འདོད་སེམས་དང་དེ་ནས་འགོག་པ་གཅིག་
བོར་ནས་སྲིད་རྩེ་དང་། དེ་ནས་འདོད་སེམས་དང༌། དེ་ནས་འགོག་
པ་དང་སྲིད་རྩེ་གཉིས་བོར་ནས་ཅི་ཡང་མེད་དང་། འདོད་སེམས་དང༌།
དེ་ནས་འགོག་པ་སྲིད་རྩེ་ཅི་ཡང་མེད་གསུམ་བོར་ནས་རྣམ་ཤེས་མཐའ་
ཡས་དང་། འདོད་སེམས་དང་། དེ་བཞིན་ཏུ་བཞི་བོར་ནས་ནམ་མཁའ་
མཐའ་ཡས་དང་། འདོད་སེམས་དང་། ལྔ་བོར་ནས་བསམ་གཏན་
བཞི་པ་དང་། འདོད་སེམས་དང་། དྲུག་བོར་ནས་བསམ་གཏན་གསུམ་
པ་དང་། འདོད་སེམས་དང་། བདུན་བོར་ནས་བསམ་གཏན་གཉིས་

པ་དང་། འདོད་སེམས་དང་། བརྒྱད་བོར་ནས་བསམ་གཏན་དང་
པོ་དང༌། །འདོད་སེམས་ཀྱི་བར་དུ་མི་འདྲར་འོངས་པ་སྟེ་ཐོད་རྒལ་
དུ་སྙོམས་པར་འཇུག་པ་ཡིན་ནོ། རྒལ་བའི་དོན་ནི་ཡར་སོང་གི་ཚེ་དེ་
ལ་འཇུག་པ་དང༌། མར་འོངས་ཀྱི་ཚེ་དེ་ལ་སྙོམས་པར་ཞུགས་ནས་
བོར་བ་ལ་བྱེད་པར་བཤད་དོ། །དེ་ལྟར་གསེར་ཕྲེང་ལས་གསུངས་སོ།།
རྣམ་བཤད་ལས་འདོད་པར་ཞེས་སོགས་ཀྱིས་མར་འོང་འདོད་སེམས་
སྤེལ་བ་དོན་བསྡུད་པ་བཅས་པ་དངོས་སུ་བསྟན་ནས་ཡར་སོང་འགོག་
པ་སྤེལ་བ་དོན་གྱིས་འཕངས་པར་བཤད་དེ། འགོག་པའི་བར་དུ་ཞེས་
པའི་འགོག་པ་སྤེལ་ཆོས་ལ་མི་བྱེད་པའི་ལུགས་སོ། །སྦྱོར་བ་ཚར་གཉིས་
ལ་འགོག་པ་ལ་ཞུགས་ཐེབས་གཅིག་ལས་མེད་པས་གནས་བཅུ་བདུན་
དང་། བར་དུ་གང་ཡང་མ་སྤེལ་བའི་ཡར་སོང་ལ་གནས་དགུ་དང་།
འགོག་པ་སྤེལ་བའི་ཡར་སོང་ལ་སྲིད་རྩེའི་ནུད་ཆུང་ཡོད་ན་གནས་བཅོ་
བརྒྱད་མེད་ན་བཅུ་བདུན་དང་། འདོད་སེམས་སྤེལ་བའི་མར་འོང་ལ་
གནས་བཅོ་བརྒྱད་ཡོད་དོ། །གཉིས་པ་ལ་གཉིས། གཟུང་རྟོག་དང་།
འཛིན་རྟོག་གོ །དང་པོ་ལ་གཉིས། འཇུག་པ་གཟུང་རྟོག་དང༌། ལྡོག་
པ་གཟུང་རྟོག་གོ །དང་པོ་ནི།
མདོར་བསྡུས་རྒྱས་དང་སངས་རྒྱས་ཀྱིས། །བསྟང་བས་ཡོངས་

སུ་མ་བཟུང་དང༌། །དུས་གསུམ་ཡོན་ཏན་མེད་པ་དང༌། །ལེགས་
པའི་ལམ་ནི་རྣམ་གསུམ་ལ། །གཟུང་བའི་རྣམ་རྟོག་འདི་གཅིག་སྟེ།།
སྦྱོར་བའི་རྣམ་པའི་སྤྱོད་ཡུལ་ཅན། །ཞེས་གསུངས། ཚིག་མདོར་
བསྡུས་པ་ལ་དགའ་བའི་སེམས་ཅན་རྗེས་སུ་འཛིན་པའི་དོན་དུ་གསུངས་
པའི་གསུང་རབ་བརྗོད་བྱ་དང་བཅས་པ་དང༌། ཚིག་རྒྱས་པ་ལ་དགའ་
བའི་སེམས་ཅན་རྗེས་སུ་འཛིན་པའི་དོན་དུ་གསུངས་པའི་གསུང་རབ་
བརྗོད་བྱ་དང་བཅས་པ་དང༌། མདོ་རྒྱས་ཀྱི་དོན་ལ་སྒྲུབ་པ་ནན་ཏན་
མི་བྱེད་པས་སངས་རྒྱས་ཀྱིས་བསྟངས་ཏེ་ཡོངས་སུ་མ་བཟུང་བ་སྟེ་
མགོན་མ་མཛད་པའི་གཉེན་པོ་དང༌། མཐོང་ལམ་ལ་ལྟོས་ཏེ་འདས་
པ་སྦྱོར་ལམ་གྱི་ཡོན་ཏན་དོན་དམ་པར་མེད་པ་དང་། ད་ལྟར་བ་མཐོང་
ལམ་གྱི་ཡོན་ཏན་དོན་དམ་པར་མེད་པ་དང་། མ་འོངས་པ་སྒོམ་ལམ་
གྱི་ཡོན་ཏན་དོན་དམ་པར་མེད་པ་དང་། ལེགས་པ་མྱ་ངན་ལས་འདས་
པ་ཐོབ་བྱེད་ཀྱི་སྦྱོར་བའི་ལམ་དང་། མཐོང་བའི་ལམ་དང། སྒོམ་
པའི་ལམ་ལ་བདག་གི་འཇུག་བྱའི་གཟུང་བའོ་ཞེས་བདེན་པར་ཞེན་པའི་
སྒོམ་སྤངས་སུ་གྱུར་པའི་རྣམ་རྟོག་དགུ་ནི་གཟུང་འཛིན་གྱི་རྣམ་རྟོག་བཞིའི་
གཅིག་སྟེ་དང་པོའོ། དེ་དག་མངོན་གྱུར་བ་ནི་སྒོམ་ལམ་གྱི་སྦྱོར་བའི་རྣམ་
པའི་སྤྱོད་ཡུལ་ཏེ་དེའི་གནས་སྐབས་ཀྱི་སྤང་བྱ་ཡིན་ནོ། །གཉིས་པ་ནི།

གཉིས་པ་སེམས་དང་སེམས་བྱུང་རྣམས། །འཇུག་པའི་ཡུལ་
ཅན་ཡིན་བཞེད་དེ། །སེམས་མི་སྐྱེ་དང་བྱང་ཆུབ་ཀྱི། །སྙིང་པོ་ཡིད་
ལ་མི་བྱེད་དང་། །ཐེག་པ་དམན་པ་ཡིད་བྱེད་དང༌། །རྫོགས་པའི་
བྱང་ཆུབ་ཡིད་མི་བྱེད། །སྒོམ་དང་སྒོམ་པ་མེད་པ་དང༌། །དེ་དག་
ལས་ནི་བཟློག་ཉིད་དང༌། །ཇི་བཞིན་དོན་མིན་རྣམ་རྟོག་པ། །སྒོམ་
པའི་ལམ་ལ་ཤེས་པར་བྱ། །ཞེས་གསུངས། །གཉིས་པ་ལྡོག་པ་གཟུང་
རྟོག་ནི་སྒོམ་ལམ་གྱིས་བསྡུས་པའི་སེམས་དང་སེམས་བྱང་འཇུག་པའི་
ཡུལ་ཅན་ཏེ་བར་ཆད་མེད་ལམ་གྱིས་སྤོང་པ་ཡིན་པར་བཞེད་དེ། བྱང་
ཆུབ་གྱི་སེམས་མི་སྐྱེ་བའི་ཚོགས་ལམ་དང༌། བྱང་ཆུབ་ཀྱི་སྙིང་པོ་ཆོས་
སྐུ་ཐོབ་བྱར་ཡིད་ལ་བྱེད་པའི་ཚོགས་ལམ་དང་། ཐེག་པ་དམན་པ་ཉན་
ཐོས་ཀྱི་ཐེག་པ་ཐོབ་བྱར་ཡིད་ལ་བྱེད་པའི་སྦྱོར་ལམ་དང་། ཐེག་པ་
དམན་པ་རང་རྒྱལ་གྱི་ཐེག་པ་ཐོབ་བྱར་ཡིད་ལ་བྱེད་པའི་སྦྱོར་ལམ་དང་།
རྫོགས་པའི་བྱང་ཆུབ་ཐོབ་བྱར་ཡིད་ལ་མི་བྱེད་པའི་མཐོང་ལམ་དང༌།
ཤེར་ཕྱིན་གྱི་གཟུགས་བརྙན་སྒོམ་པའི་སྒོམ་ལམ་དང་། ཤེར་ཕྱིན་སྒོམ་
པ་མེད་པའི་མི་སློབ་ལམ་དང་། སྒོམ་མི་སྒོམ་དེ་དག་ལས་བཟློག་པ་
ཤེར་ཕྱིན་སྒོམ་པ་ཡང་མ་ཡིན་ཤེར་ཕྱིན་གཟུགས་བརྙན་སྒོམ་པ་མེད་
པ་མ་ཡིན་པ་ལ་སོགས་པའི་མུ་བཞིར་བདེན་པར་ཞེན་པའི་བློ་དང་།

གནས་ལུགས་ཀྱི་དོན་ཇི་ལྟ་བ་བཞིན་མིན་པར་མངོན་པར་ཞེན་པའི་བློ་
ལ་དམིགས་ནས་བདག་གི་ལྡོག་བྱའི་གཟུང་བའོ་ཞེས་བདེན་པར་ཞེན་
པའི་སྒོམ་སྤངས་སུ་གྱུར་བའི་རྣམ་རྟོག་དགུ་ནི་སྒོམ་པའི་ལམ་གྱི་གནས་
སྐབས་སུ་སྤང་པར་བྱ་བ་ཡིན་པར་ཤེས་པར་བྱའོ། །གཉིས་པ་ལ་གཉིས།
རྫས་འཛིན་དང༌། བཏགས་འཛིན་རྟོག་པའོ། །དང་པོ་ནི།
སེམས་ཅན་བཏགས་པའི་སྤྱོད་ཡུལ་དང༌། །ཆོས་བཏགས་པ་
དང་སྟོང་མིན་ཉིད། །ཆགས་དང་རབ་འབྱེད་བདག་ཉིད་དང་། །དངོས་
པོར་བྱེད་དང་ཐེག་གསུམ་དང༌། །ཡོན་ནི་དག་པ་མ་ཡིན་དང་། །སྤྱོད་
པ་རྣམ་པར་འཁྲུགས་པ་ལ། །འཛིན་པར་བྱེད་པ་དང་པོར་དེ། །ཤེས་
པར་བྱ་བ་བསྒྲགས་པ་ཡིན། །ཞེས་གསུངས། སེམས་ཅན་དུ་བཏགས་
པའི་སྤྱོད་ཡུལ་ཏེ་ཕུང་སོགས་ལ་བཏགས་པའི་སེམས་ཅན་དང་། མིག་
དང་གཟུགས་སོགས་ལ་ཡུལ་ཡུལ་ཅན་གྱི་ཆོས་སུ་བཏགས་པ་དང་རྣམ་
མཁྱེན་སོགས་ཐ་སྙད་དུ་མེད་པའི་སྟོང་པ་མ་ཡིན་པ་དང༌། ཆོས་ལ་
བདེན་པར་ཆགས་པ་དང་། བདེན་པར་མེད་པའི་ཆོས་རབ་ཏུ་རྣམ་པར་
འབྱེད་པ་དང༌། ཕུང་པོ་ལ་བདེན་གྲུབ་ཀྱི་དངོས་པོར་དམིགས་པའི་
སྒོ་ནས་ཆེད་དུ་བྱ་བ་སྒྲུབ་པར་བྱེད་པ་དང་། ཐེག་པ་གསུམ་གྱིས་ངེས་
པར་འབྱུང་བའི་འབྱུང་ས་མཐར་ཐུག་པར་འབྱིན་པ་དང་། བསོད་

པ་དགུ་ཡོད་དོ། །རྒྱས་བཤད་ནི། དེ་དག་གང་ཞེ་ན། བདག་ཉིད་ཇི་
བཞིན་ཏེ་མཁྱེན་གསུམ་རང་རང་སྐྱེད་པའི་སྒྲིབ་པ་རྣམ་པ་གསུམ་སྟེ་
རྣམ་མཁྱེན་སྐྱེད་པའི་སྒྲིབ་པ་སེལ་བའི་ཐབས་ལ་ཀུན་ཏུ་རྨོངས་པ་དང་།
ལམ་ཤེས་སྐྱེད་པའི་སྒྲིབ་པ་སེལ་བའི་ཐབས་ལ་ཀུན་ཏུ་རྨོངས་པ་དང་།
གཞི་ཤེས་སྐྱེད་པའི་སྒྲིབ་པ་སེལ་བའི་ཐབས་ལ་ཀུན་ཏུ་རྨོངས་པ་དང་།
སྒྲིབ་པ་ཐམས་ཅད་ཞི་བར་བྱེད་པའི་ལམ་ལ་ཀུན་ཏུ་རྨོངས་པ་དང་། དེ་
བཞིན་ཉིད་དང་གཟུགས་སོགས་མཚུངས་པར་ལྡན་པ་སྟེ་ངོ་བོ་གཅིག་
དང་མི་ལྡན་པ་སྟེ་ངོ་བོ་ཐ་དད་པ་ལ་ཀུན་ཏུ་རྨོངས་པ་དང་། ཐེག་དམན་
དང་ཐེག་ཆེན་གྱི་ལམ་མི་མཉམ་པ་ལ་ཀུན་ཏུ་རྨོངས་པ་དང༌། སྡུག་
བསྔལ་ལ་སོགས་པའི་བདེན་པ་བཞི་ལ་ཀུན་ཏུ་རྨོངས་པ་དང་། ཉོན་
མོངས་པ་རྣམས་ཀྱི་རང་བཞིན་ལ་ཀུན་ཏུ་རྨོངས་པ་དང་། གཟུང་འཛིན་
རྫས་ཐ་དད་ཀྱིས་སྟོང་པའི་གཉིས་སུ་མེད་པ་ལ་ཀུན་ཏུ་རྨོངས་པ་སྟེ་ཡུལ་
དགུ་ལ་དམིགས་ནས་བཏགས་ཡོད་ཀྱིས་ཁྱད་པར་དུ་བྱས་པའི་ལོངས་
སྤྱོད་པ་པོར་བདེན་པར་ཞེན་པའི་སྒོམ་སྤངས་སུ་གྱུར་པའི་རྟོག་པ་ནི་རྣམ་པར་
རྟོག་པ་ཐ་མ་བཏགས་འཛིན་རྟོག་པ་ཡིན་པར་བཞེད་དོ། །གསུམ་པ་ནི།
ཡམས་ནད་འདི་རྣམས་ཟད་ནས་ནི། །ཡུན་རིང་ལོན་ནས་
དབུགས་ཕྱིན་ལྟར། །རྣམ་པ་ཀུན་ཏུ་འགྲོ་བ་ནི། །བདེ་སྒྲུབ་ཡོན་ཏན་

ཕུན་ཚོགས་ཀུན། །རྒྱ་མཚོ་ཆེ་ལ་ཆུ་བོ་བཞིན། །འབྲས་བུ་མཆོག་
གིས་སྦ་བ་ཡི། །སེམས་དཔའ་ཆེན་པོ་དེ་ལ་ནི། །རྣམ་པ་ཀུན་ཏུ་བརྟེན་
པར་བྱེད། །ཅེས་གསུངས། ཡམས་ནད་དང་འདྲ་བའི་རྣམ་རྟོག་བཞི་
གལ་ཆེར་ཟད་པར་སྤངས་ནས་ནད་པ་ཡུན་རིངས་ནད་ཀྱིས་གཟིར་བ་
དེ་ལས་གྲོལ་བ་ན་དགའ་བས་དབུགས་ཕྱིན་ཏེ་ངལ་སོས་པ་ཐོབ་པ་ལྟར།
དུས་ཀྱི་རྣམ་པ་ཀུན་ཏུ་འགྲོ་བའི་བདེ་བ་མངོན་མཐོ་ངེས་ལེགས་སྒྲུབ་
པར་མཁས་པའི་ཡོན་ཏན་ཕུན་སུམ་ཚོགས་པ་ཐེག་པ་གསུམ་གྱིས་བསྡུས་
པ་ཐམས་ཅད། བ་ཚྭ་ཅན་གྱི་རྒྱ་མཚོ་ཆེན་པོ་ལ་ཆུ་བོ་བཞི་འཁོར་དང་
བཅས་པ་འབབ་པ་བཞིན་དུ་ཐེག་པ་གསུམ་གྱི་སྤངས་རྟོགས་ཀྱི་འབྲས་
བུ་མཆོག་གིས་མཛེས་ཤིང་སྤ་བའི་ཐེག་ཆེན་སྒོམ་ལམ་ཆེན་པོའི་ཆེན་
པོ་ལ་གནས་པའི་སེམས་དཔའ་ཆེན་པོ་དེ་ལ་རྣམ་པ་ཀུན་ཏུ་རྟེན་པར་བྱེད་
དོ༑ ༑བཞི་པ་ལ་གསུམ། བར་ཆད་མེད་རྩེའི་ངོ་བོ་དང་། རྒྱུ་དང་།
སྤང་བྱའོ། །དང་པོ་ནི།
སྟོང་གསུམ་སྐྱེ་བོ་ཉན་ཐོས་དང༌། །བསེ་རུའི་རྟོགས་པ་ཕུན་
ཚོགས་དང༌། །བྱང་ཆུབ་སེམས་དཔའ་སྐྱོན་མེད་ལ། །བཀོད་པའི་
དགེ་བ་དཔེར་མཛད་ནས། །བསོད་ནམས་མང་པོ་ཉིད་ཀྱིས་ནི། །སངས་
རྒྱས་ཉིད་ཀྱི་བར་མེད་དེ། །བར་ཆད་མེད་པའི་ཏིང་ངེ་འཛིན། །དེ་

ནི་རྣམ་པ་ཀུན་མཁྱེན་ཉིད། །ཅེས་གསུངས། སྟོང་གསུམ་གྱི་སྐྱེ་བོ་
ཐམས་ཅད་ཉན་ཐོས་དང་བསེ་རུ་ལྟ་བུ་རང་རྒྱལ་གྱི་རྟོགས་པ་ཕུན་ཚོགས་
ལ་བཀོད་བའི་དགེ་བ་སྟེ་བསོད་ནམས་དཔེར་མཛད་ནས་དེ་ལས་སེམས་
དང་པོ་བསྐྱེད་པ་བསོད་ནམས་མང་ཞིང་། སྟོང་གསུམ་གྱི་སྐྱེ་བོ་ཐམས་
ཅད་དཀར་པོ་རྣམ་མཐོང་དང་རིགས་དང་བརྒྱད་པ་དང་མཐོང་བ་དང་
བསྲབས་པ་དང་འདོད་ཆགས་དང་བྲལ་བ་དང་བྱས་པ་རྟོགས་པ་དང་
རང་རྒྱལ་གྱི་ས་དང་བྱང་སེམས་ཀྱི་སྐྱོན་མེད་པ་ལ་བཀོད་པའི་དགེ་བ་
དཔེར་མཛད་ནས་དེ་བས་བྱང་ཆུབ་ཏུ་ཞུགས་པའི་བསོད་ནམས་མང་པོར་བསྟན་
པའི་སྒོནས་མཚོན་ཏེ་སངས་རྒྱས་འཐོབ་པ་ལ་ཆོས་གཞན་གྱིས་བར་མ་ཆད་
པའི་རྒྱུ་བར་ཆད་མེད་པའི་ཏིང་ངེ་འཛིན་སྟོན་ཏེ། ཏིང་ངེ་འཛིན་དེའི་འབྲས་
བུ་སངས་རྒྱས་དེ་ནི་རྣམ་པ་ཀུན་མཁྱེན་པ་ཉིད་ཡིན་ནོ། །གཉིས་པ་ནི།
འདི་ཡི་དམིགས་པ་དངོས་མེད་དེ། །བདག་པོ་དྲན་པ་ཡིན་
པར་བཞེད། །རྣམ་པ་ཞི་ཉིད་འདི་ལ་ནི། །རབ་ཏུ་སྨྲ་རྣམས་རྒྱུད་མར་
རྒོལ། །ཞེས་གསུངས། བར་ཆད་མེད་རྩེ་འདིའི་དམིགས་པ་ནི་བདེན་
གྲུབ་ཀྱི་དངོས་པོ་མེད་པའི་སྒྱུ་མ་ལྟ་བུའི་ཆོས་ཐམས་ཅད་དང་། བདག་
པོའི་རྐྱེན་ནི་ཐེག་ཆེན་སེམས་བསྐྱེད་ཀྱི་དམིགས་རྣམ་མ་བརྗེད་པར་སྟོང་
ཉིད་ཡིད་ལ་བྱས་པའི་དྲན་པའི་རྒྱུན་དང་། རྣམ་པ་ནི་གདོད་མ་ནས་

བདེན་གྲུབ་ཀྱི་རང་བཞིན་གྱིས་ཞི་བ་ཉིད་ཡིན་ནོ། །དམིགས་རྣམ་འདི་
ལ་བདེན་སྟོང་དང་བྱ་བ་བྱེད་པ་ནི་འགལ་བར་རབ་ཏུ་སྨྲ་བ་རྣམས་གཅིག་
ནས་གཅིག་ཏུ་བརྒྱུད་མར་དམིགས་རྐྱེན་ཡིན་ན་བདེན་པར་གྲུབ་ལ།
བདེན་པར་མེད་ན་དམིགས་རྐྱེན་དུ་འགལ་ལོ་ཞེས་རྒོལ་བའི་ཕྱིར་བར་ཆད་
མེད་རྩེའི་དམིགས་རྣམ་གྱི་གནས་འདི་ཤིན་ཏུ་ཟབ་པ་ཡིན་ནོ། །གསུམ་པ་ནི།
དམིགས་པ་འཐད་དང་འདི་ཡི་ནི། །ངོ་བོ་ཉིད་ངེས་གཟུང་བ་
དང་། །རྣམ་ཀུན་མཁྱེན་ཉིད་ཡེ་ཤེས་དང༌། །དམ་པའི་དོན་དང་ཀུན་
རྫོབ་དང༌། །སྦྱོར་དང་དཀོན་མཆོག་གསུམ་པོ་དང༌། །ཐབས་བཅས་
ཐུབ་པའི་རྟོགས་པ་དང༌། །ཕྱིན་ཅི་ལོག་ནི་ལམ་བཅས་དང༌། །གཉེན་
པོ་མི་མཐུན་ཕྱོགས་དག་དང༌། །མཚན་ཉིད་དང་ནི་སྒོམ་པ་ལ། །སྨྲ་
བ་རྣམས་ཀྱིས་ལོག་རྟོག་པ། །རྣམ་པ་ཀུན་མཁྱེན་ཉིད་རྟེན་ཅན། །རྣམ་
པ་བཅུ་དྲུག་དག་ཏུ་བཞེད། །ཅེས་གསུངས། བར་ཆད་མེད་རྩེའི་
དམིགས་པ་མི་འཐད་པར་ཐལ། དོན་དམ་པར་འདུས་བྱས་མ་བྱས་
ཀྱི་ཡུལ་གཉིས་མེད་པའི་ཕྱིར་ཞེས་པ་དང་པོ་དང་། བར་ཆད་མེད་རྩེའི་
དམིགས་པའི་ངོ་བོ་ཉིད་ངེས་པར་གཟུང་བ་སྟེ་དེ་རྟོགས་པའི་ཚུལ་མི་
འཐད་པར་ཐལ། ཆོས་ཐམས་ཅད་དོན་དམ་པར་མེད་པའི་ཕྱིར་ཞེས་
པ་གཉིས་པ་དང་། རྣམ་པ་ཐམས་ཅད་མཁྱེན་པའི་ཡེ་ཤེས་མེད་པར་

ཐལ། དོན་དམ་པར་དངོས་པོ་དང་དངོས་མེད་ཀྱི་ཆོས་གཉིས་མེད་
པའི་ཕྱིར་ཞེས་པ་གསུམ་པ་དང༌། དོན་དམ་དང་ཀུན་རྫོབ་བདེན་པ་
གཉིས་སུ་ཕྱེ་བ་མི་འཐད་པར་ཐལ། དོན་དམ་པར་དེ་གཉིས་དབྱེར་
མེད་ཡིན་པའི་ཕྱིར་ཞེས་པ་བཞི་པ་དང་། སྦྱོར་བ་སྟེ་སྦྱིན་སོགས་ཉམས་
སུ་ལེན་པ་མེད་པར་ཐལ། སྦྱིན་སོགས་ཀྱི་འཁོར་གསུམ་དོན་དམ་པར་
མེད་པའི་ཕྱིར་ཞེས་པ་ལྔ་པ་དང་། སངས་རྒྱས་དཀོན་མཆོག་མེད་པར་
ཐལ། དོན་དམ་པར་ཤེས་བྱ་ལ་བློ་རྒྱས་པའི་ཡུལ་མེད་པའི་ཕྱིར་ཞེས་
པ་དྲུག་པ་དང༌། ཆོས་དཀོན་མཆོག་མེད་པར་ཐལ། ཆོས་ཐམས་
ཅད་དོན་དམ་པར་མིང་དུ་བཏགས་པ་ཙམ་དུ་ཟད་པའི་ཕྱིར་ཞེས་པ་
བདུན་པ་དང་། དགེ་འདུན་དཀོན་མཆོག་མེད་པར་ཐལ། དགེ་འདུན་
དུ་གདགས་པའི་གཞི་གཟུགས་སོགས་དོན་དམ་པར་མེད་པའི་ཕྱིར་ཞེས་
པ་བརྒྱད་པ་དང་། སེམས་མི་འགོང་བ་སོགས་ཀྱི་ཐབས་ལ་མཁས་པ་
མེད་པར་ཐལ། སྦྱིན་སོགས་ཀྱི་འཁོར་གསུམ་དུ་དམིགས་པ་བཀག་
པའི་ཕྱིར་ཞེས་པ་དགུ་པ་དང་། ཐུབ་པའི་མངོན་རྟོགས་མེད་པར་ཐལ།
དངོས་པོ་ཡོད་མེད་སོགས་མཐའ་བཞིར་རྟོགས་པ་ཐུབ་པའི་མངོན་རྟོགས་
ཡིན་པ་བཀག་པའི་ཕྱིར་ཞེས་བཅུ་པ་དང༌། རྟག་སོགས་བཞིར་འཛིན་
པ་དང་མི་རྟག་སོགས་བཞིར་འཛིན་པ་གཉིས་ལ་ཕྱིན་ཅི་ལོག་ཡིན་མིན་

གྱི་ཁྱད་པར་མེད་པར་ཐལ། དོན་དམ་པར་རྟག་མི་རྟག་སོགས་གཉིས་
ཀ་མེད་པའི་ཕྱིར་ཞེས་པ་བཅུ་གཅིག་པ་དང་། བྱང་སེམས་ཀྱིས་ལམ་
གསུམ་སྒོམ་པ་ལ་དགོས་པ་མེད་པར་ཐལ། ལམ་གཉིས་ཀྱི་འབྲས་བུ་
ཉན་རང་གི་མྱང་འདས་མངོན་དུ་མི་བྱེད་པའི་ཕྱིར་ཞེས་པ་བཅུ་གཉིས་
པ་དང་། གཉེན་པོའི་ཕྱོགས་མེད་པར་ཐལ། དོན་དམ་པར་བླང་བྱ་
མེད་པའི་ཕྱིར་ཞེས་པ་བཅུ་གསུམ་པ་དང་། མི་མཐུན་ཕྱོགས་མེད་པར་
ཐལ། དོན་དམ་པར་དོར་བྱ་མེད་པའི་ཕྱིར་ཞེས་པ་བཅུ་བཞི་པ་དང་།
ཆོས་རྣམས་ཀྱི་རང་སྤྱིའི་མཚན་ཉིད་མེད་པར་ཐལ། དོན་དམ་པར་
ཆོས་ཐམས་ཅད་མཚན་ཉིད་མེད་པའི་ཕྱིར་ཞེས་པ་བཅོ་ལྔ་པ་དང་། རྣམ་
མཁྱེན་ཐོབ་ཆེད་དུ་ལམ་སྒོམ་པ་མི་འཐད་པར་ཐལ། དོན་དམ་པར་
བསྒོམ་བྱ་རང་སྤྱིའི་མཚན་ཉིད་མེད་པའི་ཕྱིར་ཞེས་པ་བཅུ་དྲུག་པ་སྟེ།
བདེན་སྟོང་དང་བྱ་བ་བྱེད་པ་འགལ་བར་སྨྲ་བ་རྣམས་ཀྱི་ལོག་པར་རྟོག་
པ་རྣམ་པ་ཐམས་ཅད་མཁྱེན་པ་དང་དེའི་རྒྱུ་བར་ཆད་མེད་པའི་རྩེ་སྦྱོར་
གྱི་དམིགས་རྣམ་ལ་བརྟེན་པ་ཅན་རྣམ་པ་བཅུ་དྲུག་ཡོད་པར་མདོ་ལས་
བཞེད་དོ། །དེ་དག་ལས་དགུ་པ་དང་བཅུ་པ་དང་བཅུ་གཉིས་པ་ནི་རིགས་
མཐུན་པའི་ཀུན་རྫོབ་སྒོ་ཅན་དང་། གཞན་བཅུ་གསུམ་གྱི་རྗེས་འགྲོའི་
ཀླན་ཀ་ནི་རིགས་མི་མཐུན་པའི་དོན་དམ་སྒོ་ཅན་དང༌། ལྡོག་པའི་ཀླན་

ཀ་ནི་རིགས་མི་མཐུན་པའི་ཀུན་རྫོབ་སྒོ་ཅན་གྱི་ཀླན་ཀ་ཡིན་ལ། འདིར་
བསྟན་པའི་ཀླན་ཀ་ལ་རིགས་མཐུན་པའི་དོན་དམ་སྒོ་ཅན་གྱི་ཀླན་ཀ་མེད་
པར་གསེར་ཕྲེང་ལས་གསུངས་སོ། །རྣམ་བཤད་ལྟར་ན་སྤང་གཉེན་
ལ་གཅིག་དང་བདེན་གཉིས་ལ་སོ་སོར་བྱས་པས་བཅུ་པ་དང་བཅུ་གཅིག་
པ་དང་བཅུ་གསུམ་པ་ནི་རིགས་མཐུན་པའི་ཀུན་རྫོབ་སྒོ་ཅན་ཞེས་སྦྱོར་
དགོས་སམ་སྙམ་མོ། །དེ་དག་གིས་བྱང་སེམས་རྣམས་ཀྱིས་བདེན་གཉིས་
ཀྱི་རྣམ་དབྱེ་ལ་མཁས་པར་བྱས་ཤིང་བར་ཆད་མེད་རྩེའི་དམིགས་རྣམ་
ལ་ལོག་རྟོག་བསལ་ནས་བར་ཆད་མེད་པའི་ཏིང་ངེ་འཛིན་བསྐྱེད་པར་
བྱའོ་ཞེས་བསྟན་པའོ། །སྐབས་ལྔ་པའི་ཚིག་དོན་བཤད་ཟིན་ཏོ།། །།
༈ གཉིས་པ་བརྟན་པ་རྒྱུ་འབྲས་རྒྱས་པར་བཤད་པ་ལ་གཉིས།
བརྟན་པའི་རྒྱུ་མཐར་གྱིས་པ་དང་། བརྟན་པའི་འབྲས་བུ་སྐད་ཅིག་མའི་
སྦྱོར་བ་རྒྱས་པར་བཤད་པའོ། །དང་པོ་ནི།
སྦྱིན་པ་ཤེས་རབ་བར་དག་དང་། །སངས་རྒྱས་ལ་སོགས་དྲན་
དང་ཆོས། །དངོས་མེད་ངོ་བོ་ཉིད་ཀྱིས་ནི། །མཐར་གྱིས་པ་ཡི་བྱ་
བར་བཞེད། །ཅེས་གསུངས། སྦྱིན་པ་ནས་ཤེས་རབ་ཀྱི་བར་ཕར་
ཕྱིན་དྲུག་དང་། སངས་རྒྱས་དང༌། ཆོས་དང༌། དགེ་འདུན་དང་།
ཚུལ་ཁྲིམས་དང༌། གཏོང་བ་དང༌། ལྷ་རྗེས་སུ་དྲན་པ་དྲུག་དང་། ཆོས་

ནི་ཉམས་ལེན་གི་ལྡོག་པ་ནས་དང་རྗེས་དྲན་དྲུག་གི་དེ་གཉིས་ནི་ཕན་ཡོན་
དྲན་པའི་ཆ་ནས་བསྟན་པ་ཡིན་པས་མི་ཟློས་སོ། །སྐབས་དྲུག་པའི་ཚིག་
དོན་བཤད་ཟིན་ཏོ།། །།
༈ གཉིས་པ་བརྟན་པའི་འབྲས་བུ་སྐད་ཅིག་མའི་སྦྱོར་བ་རྒྱས་
པར་བཤད་པ་ལ་གཉིས། ཡོན་ཏན་མངོན་དུ་བྱེད་པ་དང་། ཡུལ་གྱི་རང་
བཞིན་རྟོགས་ཚུལ་གྱི་དབང་དུ་བྱས་པའི་སྐད་ཅིག་མའོ། །དང་པོ་ལ་གཉིས།
རྣམ་སྨིན་མ་ཡིན་པ་དང་། རྣམ་སྨིན་གྱི་སྐད་ཅིག་མའོ། དང་པོ་ནི།
སྦྱིན་པ་ལ་སོགས་རེ་རེས་ཀྱང༌། །ཟག་མེད་ཆོས་ཀུན་བསྡུས་
པའི་ཕྱིར། །ཐུབ་པའི་སྐད་ཅིག་གཅིག་པ་ཡིས། །རྟོགས་པ་འདི་ནི་
ཤེས་པར་བྱ། །ཇི་ལྟར་སྐྱེས་བུས་ཟོ་ཆུན་རྒྱུད། །རྡོག་ཐབས་གཅིག་
གིས་བསྐྱོད་པ་ན། །ཐམས་ཅད་གཅིག་ཅར་འགུལ་བ་ལྟར། །སྐད་
ཅིག་གཅིག་ཤེས་དེ་བཞིན་ནོ། །ཞེས་གསུངས། །མང་པོ་ཡུལ་དུ་བྱས་
པའི་བློས་གཅིག་ཡུལ་དུ་བསྡུས་པ་འབའ་ཞིག་དུ་མ་ཟད་ཀྱི་སྦྱིན་པ་ལ་
སོགས་པ་རེ་རེ་སྟེ་གཅིག་ཡུལ་དུ་བསྡུས་པའི་རྒྱུན་མཐའི་ཡེ་ཤེས་དེ་ཉིད་
ཀྱིས་སྦྱིན་སོགས་ནས་དཔེ་བྱད་བཟང་པོ་བརྒྱད་ཅུའི་བར་གྱི་ཟག་མེད་
ཀྱི་ཆོས་ཐམས་ཅད་ཡུལ་དུ་བསྡུས་ནས་སྒོམ་པའི་སྦྱོར་བ་ཡིན་པའི་ཕྱིར་
ཐུབ་པ་སྟེ་སྒོ་གསུམ་མཉམ་པར་བཞག་པའི་བྱང་སེམས་རྒྱུན་མཐའ་བའི་

རྟོགས་པ་འདི་ནི་རྣམ་སྨིན་མ་ཡིན་པའི་སྐད་ཅིག་མའི་སྦྱོར་བ་ཡིན་པར་
ཤེས་པར་བྱའོ། །ཇི་ལྟར་ཏེ་དཔེར་ན་བཟོ་བོ་མཁས་པས་སྔོན་དུ་ཟོ་
ཆུན་གྱི་འཁོར་ལོ་དང་ཆུ་འཕོ་བའི་སྣོད་དང་ཐག་པ་སོགས་རེ་རེ་ནས་
རིམ་གྱིས་བཟོ་ལེགས་པར་བྱས་པའི་མཐུས་འབྲས་བུའི་དུས་ན་སྐྱེས་བུས་
ཟོ་ཆུན་གྱི་རྒྱུད་རྡོག་ཐབས་གཅིག་གིས་བསྐྱོད་པ་ན་ཟོ་ཆུན་གྱི་རྒྱུད་ཐམས་
ཅད་གཅིག་ཅར་འགུལ་བ་ལྟར། སྔོན་བསྐལ་ཆེན་གྲངས་མེད་གསུམ་
དུ་རིམ་གྱིས་ལེགས་པར་གོམས་པར་བྱས་ཤིང༌། སྐད་ཅིག་མ་གཅིག་
ལ་ཆོས་ཐམས་ཅད་གཅིག་ཆར་མངོན་སུམ་དུ་རྟོགས་པར་གྱུར་ཅིག་
སྙམ་པའི་སྨོན་ལམ་དང་། ཆོས་ཐམས་ཅད་དེ་བཞིན་ཉིད་ཀྱི་ངང་དུ་
རོ་གཅིག་པའི་ཆོས་ཀྱི་དབྱིངས་ཀྱི་མཐུས་འབྲས་བུའི་དུས་ན་ཟག་པ་
མེད་པའི་ཡེ་ཤེས་གཅིག་དམིགས་པ་ན་དེ་དང་རིས་མཐུན་པའི་ཟག་མེད་
ཐམས་ཅད་ཡུལ་དུ་བསྡུས་པ་ཡིན་ནོ། །གཉིས་པ་ནི།
གང་ཚེ་ཆོས་དཀར་ཐམས་ཅད་ཀྱི། །རང་བཞིན་ཤེས་རབ་
ཕ་རོལ་ཕྱིན། །རྣམ་སྨིན་ཆོས་ཉིད་གནས་སྐབས་སྐྱེས། །དེ་ཚེ་སྐད་
ཅིག་གཅིག་ཡེ་ཤེས། །ཞེས་གསུངས། འགྲེལ་པ་ལྟར་ན། གང་ཚེ་
རྣམ་སྨིན་ཆོས་ཉིད་ཀྱི། །གནས་སྐབས་ཆོས་དཀར་སྐྱེས་གྱུར་པ། །དེ་
ཚེ་སྐད་ཅིག་གཅིག་ཡེ་ཤེས། །ཤེས་རབ་ཕ་རོལ་ཕྱིན་རང་བཞིན། །ཞེས་

འདོན་དགོས་པར་གསེར་ཕྲེང་ལས་གསུངས་ཤིང༌། གང་ཚེ་རྣམ་བྱང་
གི་རིགས་ཐམས་ཅད་རྣམ་པར་སྨིན་པ་སྟེ་རང་རྒྱུད་ལ་ཐོབ་པའི་ཆོས་
ཉིད་ཀྱི་གནས་སྐབས་སུ་དྲི་མ་ཐམས་ཅད་དང་བྲལ་བས་ཆོས་དེ་དག་
དཀར་བའི་བདག་ཉིད་དུ་སྐྱེས་བར་གྱུར་པ་དེའི་ཚེ་ན་སྐད་ཅིག་གཅིག་
ལ་ཟག་མེད་དེ་དག་རྟོགས་པའི་རྒྱུན་མཐའི་ཡེ་ཤེས་ནི་ཤེར་ཕྱིན་སྐད་
ཅིག་མ་གཉིས་པའི་སྦྱོར་བའི་རང་བཞིན་ཡིན་ནོ། །གཉིས་པ་ལ་གཉིས། མཚན་
ཉིད་མེད་པ་དང་། གཉིས་སུ་མེད་པའི་སྐད་ཅིག་མའོ། །དང་པོ་ནི།
སྦྱིན་པ་ལ་སོགས་སྤྱོད་པ་ཡིས། །ཆོས་ཀུན་རྨི་ལམ་འདྲར་
གནས་ནས། །ཆོས་རྣམས་མཚན་ཉིད་མེད་པ་ཉིད། །སྐད་ཅིག་མ་
ནི་གཅིག་གིས་རྟོགས། །ཞེས་གསུངས། སྔོན་བསྐལ་པ་གྲངས་མེད་
གསུམ་དུ་སྦྱིན་པ་ལ་སོགས་པའི་སྤྱོད་པ་ཆོས་ཐམས་ཅད་བདེན་སྟོང་རྨི་
ལམ་དང་འདྲ་བར་རྟོགས་པ་ལ་གནས་ནས་གོམས་པར་བྱས་པའི་སྟོབས་
ཀྱིས་ཐོབ་པའི་རྒྱུན་མཐའི་ཡེ་ཤེས་ནི་ཀུན་བྱང་གི་ཆོས་རྣམས་དོན་དམ་
པར་མཚན་ཉིད་མེད་པར་སྐད་ཅིག་མ་གཅིག་ཁོ་ནས་མངོན་སུམ་དུ་
རྟོགས་པའི་སྦྱོར་བ་མཐར་ཐུག་ཡིན་ནོ། །གཉིས་པ་ནི།
རྨི་ལམ་དང་ནི་དེ་མཐོང་ཉིད། །གཉིས་ཀྱི་ཚུལ་དུ་མི་མཐོང་
ལྟར། །ཆོས་རྣམས་གཉིས་སུ་མེད་པ་ཡི། །དེ་ཉིད་སྐད་ཅིག་གཅིག་

གིས་མཐོང༌། །ཞེས་གསུངས། རྨི་ལམ་དང་དེ་མཐོང་བ་ཉིད་སང་
བ་ན་གཟུང་བ་དང་འཛིན་པ་རྫས་ཐ་དད་པ་གཉིས་ཀྱི་ཚུལ་དུ་མི་མཐོང་
བ་ལྟར། རྒྱུན་མཐའི་ཡེ་ཤེས་དེ་ཆོས་རྣམས་ཀྱི་གཟུང་འཛིན་གཉིས་
སུ་མེད་པའི་དེ་ཁོ་ན་ཉིད་སྐད་ཅིག་མ་གཅིག་གིས་མངོན་སུམ་དུ་མཐོང་
བ་ཡིན་ནོ། །དེ་དག་གི་རྒྱུན་མཐའི་ཡེ་ཤེས་གཅིག་ལ་རྣམ་པར་སྨིན་
པ་མ་ཡིན་པ་དང་། རྣམ་པར་སྨིན་པ་དང་། མཚན་ཉིད་མེད་པ་དང་།
གཉིས་སུ་མེད་པའི་སྐད་ཅིག་མའི་སྦྱོར་བ་བཞི་ཡོད་པར་ལྡོག་པའི་སྒོ་
ནས་ཕྱེ་བ་ཡིན་པར་གསུངས་སོ། །ཡེ་ཤེས་སྐད་ཅིག་མ་གཅིག་གིས་
ཆོས་ཐམས་ཅད་གཅིག་ཆར་མངོན་སུམ་དུ་རྟོགས་པ་ལྟ་བུར་གསུངས་
པ་ནི། ཆོས་ཐམས་ཅད་གཅིག་ཆར་མངོན་སུམ་དུ་རྟོགས་པའི་དངོས་
ཀྱི་རྒྱུ་ཚོགས་ཚང་བ་དང༌། སྐད་ཅིག་གཉིས་པར་དེ་དག་མངོན་སུམ་
དུ་རྟོགས་པར་འགྱུར་བ་ལ་དགོངས་སམ་དཔྱད་པར་བྱའོ། །རྣམ་སྨིན་
ཡིན་མིན་གྱི་དོན་ནི། རྒྱུན་མཐའི་ཡེ་ཤེས་དེ་ས་བདུན་པ་མན་ཆད་དུ་
རྩོལ་བ་རགས་པས་བསྒྲུབས་པ་དང་། ས་བརྒྱད་པ་ཡན་ཆད་རྩོལ་བ་
རགས་པ་མེད་པར་བསྒྲུབས་པའི་སྟོབས་ཀྱིས་ཐོབ་པའི་ཡེ་ཤེས་ཡིན་པས་
རིམ་བཞིན་རྣམ་སྨིན་མིན་པ་དང་ཡིན་པ་ནི་རྣམ་བཤད་ཀྱི་དགོངས་པའོ།
གསེར་ཕྲེང་ལས། སྐད་ཅིག་མ་འདི་དག་ལྡོག་པ་ཐ་དད་པ་ཙམ་ཡིན་

པས། ཡུལ་ཅན་ལ་རྣམ་སྨིན་ལ་ཡིན་མིན་མི་རུང་བས་ཡུལ་ལ་བྱ་ཞིང་།
དེ་ཡང་གཅིག་གི་ཡུལ་གཉིས་ཀའི་འང་ཡིན་པའི་ཕྱིར། མདོ་བསྟན་
བཅོས་ནས་བསྟན་ཚོད་ཀྱི་ཡུལ་ལ་རྣམ་སྨིན་དང་དེ་མིན་གཉིས་སུ་དབྱེ་
སྟེ༑ དང་པོའི་ཡུལ་ནི་རང་གི་རྒྱུད་ལ་ནུས་པ་མཐར་ཐུག་མ་སྨིན་པ་
དང་། ཕྱི་མ་ནི་རང་གི་རྒྱུད་ལ་དེ་ལྟར་སྐྱེས་པའི་གནས་སྐབས་ཀྱི་དབང་
དུ་བྱས་ནས་གཞག་གོ །ཞེས་གསུངས་སོ། །སྐབས་བདུན་པའི་ཚིག་
དོན་བཤད་ཟིན་ཏོ།། །།
༈ གསུམ་པ་འབྲས་བུ་ཆོས་སྐུ་རྒྱས་པར་བཤད་པ་ལ་གཉིས།
སྐུ་དང་མཛད་པའོ། །དང་པོ་ལ་བཞི། ངོ་བོ་ཉིད་སྐུ། ཡེ་ཤེས་ཆོས་
སྐུ༑ ལོངས་སྐུ། སྤྲུལ་སྐུའོ། །དང་པོ་ནི།
ཐུབ་པའི་ངོ་བོ་ཉིད་སྐུ་ནི། །ཟག་པ་མེད་པའི་ཆོས་གང་དག།
ཐོབ་གྱུར་རྣམ་ཀུན་རྣམ་དག་པ། །དེ་དག་རང་བཞིན་མཚན་ཉིད་ཅན།།
ཞེས་གསུངས། ཐུབ་དབང་སངས་རྒྱས་བཅོམ་ལྡན་འདས་ཀྱི་ངོ་བོ་ཉིད་
ཀྱི་སྐུ་ནི། ལྡན་པའི་ཁྱད་པར་དྲན་པ་ཉེར་གཞག་སོགས་ཟག་པ་མེད་
པའི་ཆོས་སྡེ་ཚན་ཉེར་གཅིག་པོ་གང་དག་ཐོབ་པར་གྱུར་པ། བྲལ་བའི་
ཁྱད་པར་སྒྲིབ་གཉིས་བག་ཆགས་དང་བཅས་པ་རྣམ་པ་ཀུན་ཏུ་རྣམ་པར་
དྲག་པ། ངོ་བོའི་ཁྱད་པར་ཡེ་ཤེས་དེ་དག་གི་རང་བཞིན་བདེན་པས་

སྟོང་པའི་མཚན་ཉིད་ཅན་ཏེ་ཁྱད་པར་གསུམ་དང་ལྡན་པའི་དག་པ་
གཉིས་ལྡན་གྱི་སྐུ་ཡིན་ནོ། །འཆད་པར་འགྱུར་བའི་ཆོས་ཅན་གྱི་སྐུ་
གསུམ་ནི་ངོ་བོ་ཉིད་སྐུ་ལས་ངོ་བོ་ཐ་དད་དུ་མེད་ཀྱང་། རིམ་པ་ལྟར་
སངས་རྒྱས་དང་བྱང་སེམས་ས་ཆེན་པོ་ལ་བཞུགས་པ་དང་ཉན་ཐོས་
ལ་སོགས་པའི་མངོན་སུམ་གྱི་སྤྱོད་ཡུལ་དུ་རྣམ་པར་བཞག་པ་ཡིན་ནོ་
ཞེས་བསྟན་པའི་ཕྱིར་དུ་སྐུཐ་དད་པར་རྣམ་པར་བཞག་གོ །གཉིས་པ་ལ་གསུམ།
དངོས་ཀྱི་དོན། དེའི་ཁྱད་པར། དེ་ལ་རྩོད་སྤང་ངོ་། །དང་པོ་ནི།
བྱང་ཆུབ་ཕྱོགས་མཐུན་ཚད་མེད་དང༌། །རྣམ་པར་ཐར་དང་
མཐར་གྱིས་ནི། །སྙོམས་འཇུག་དགུ་ཡི་བདག་ཉིད་དང༌། །ཟད་པར་
བཅུ་ཡི་བདག་ཉིད་དང༌། །ཟིལ་གྱིས་གནོན་པའི་སྐྱེ་མཆེད་ནི། །རབ་
ཏུ་དབྱེ་བས་རྣམ་བརྒྱད་དང༌། །ཉོན་མོངས་མེད་དང་སྨོན་མཁྱེན་དང༌།།
མངོན་ཤེས་སོ་སོ་ཡང་དག་རིག །རྣམ་པ་ཐམས་ཅད་དག་བཞི་དང༌།།
དབང་བཅུ་དང་ནི་སྟོབས་བཅུ་དང༌། །མི་འཇིགས་པ་ནི་བཞི་དག་དང་།།
བསྲུང་བ་མེད་པ་རྣམ་གསུམ་དང༌། །དྲན་པ་ཉེར་གཞག་རྣམ་གསུམ་
དང་། །བསྙེལ་བ་མི་མངའི་ཆོས་ཉིད་དང༌། །བག་ཆགས་ཡང་དག་
བཅོམ་པ་དང༌། །སྐྱེ་ལ་ཐུགས་རྗེ་ཆེན་པོ་དང༌། །ཐུབ་པ་ཁོ་ནའི་མ་
འདྲེས་ཆོས། །བཅོ་བརྒྱད་བཤད་པ་གང་ཡིན་དང༌། །རྣམ་པ་ཐམས་

ཅད་མཁྱེན་ཉིད་དང༌། །ཆོས་ཀྱི་སྐུ་ཞེས་བརྗོད་པ་ཡིན། །ཞེས་གསུངས།
སངས་རྒྱས་ཀྱི་སའི་བྱང་ཆུབ་ཀྱི་ཕྱོགས་དང་མཐུན་པའི་ཆོས་སོ་བདུན་
ནི་སྡེ་ཚན་དང་པོ་དང་། བྱམས་པ་སྙིང་རྗེ་དགའ་བ་བཏང་སྙོམས་ཚད་
མེད་བཞི་ནི་སྡེ་ཚན་གཉིས་པ་དང་། རྣམ་པར་ཐར་པ་བརྒྱད་ནི་སྡེ་ཚན་
གསུམ་པ་དང་། མཐར་གྱིས་གནས་པའི་སྙོམས་པར་འཇུག་པ་དགུ་
ནི་སྡེ་ཚན་བཞི་པ་དང་། ཟད་པར་ས་དང་ཆུ་དང་མེ་དང་རླུང་དང་སྔོན་
པོ་དང་སེར་པོ་དང་དམར་པོ་དང་དཀར་པོ་དང་ནམ་མཁའ་དང་རྣམ་
པར་ཤེས་པའི་ཏིང་ངེ་འཛིན་ཏེ་ཟད་པར་བཅུ་ནི་སྡེ་ཚན་ལྔ་པ་དང༌། ནང་
རྣལ་འབྱོར་བ་རང་ལ་གཟུགས་ཅན་དུ་འདུ་ཤེས་པའི་སྒོ་ནས་ཕྱི་རོལ་
གྱི་གཟུགས་ཆུང་ངུ་ལ་བལྟ་བ་དང་ཆེན་པོ་ལ་བལྟ་བ་གཉིས་དང་། ནང་
རྣལ་འབྱོར་པ་རང་ལ་གཟུགས་མེད་པར་འདུ་ཤེས་པའི་སྒོ་ནས་ཕྱི་རོལ་
གྱི་གཟུགས་ཆུང་ངུ་ལ་བལྟ་བ་དང་ཆེན་པོ་ལ་བལྟ་བ་གཉིས་ཏེ་དབྱིབས་
ཟིལ་གནོན་བཞི་དང་། ནང་རྣལ་འབྱོར་བ་རང་ལ་གཟུགས་མེད་པར་
འདུ་ཤེས་པ་ཁོ་ནས་ཕྱི་རོལ་གྱི་གཟུགས་སྔོན་པོ་དང་སེར་པོ་དང་དམར་
པོ་དང་དཀར་པོ་རྣམས་ལ་བལྟ་བ་སྟེ་ཁ་དོག་ཟིལ་གནོན་བཞིའོ། །དེ་
དག་ཟིལ་གྱིས་མནན་ནས་ཤེས་ཤིང་ཟིལ་གྱིས་མནན་ནས་མཐོང་། དེ་
ལྟར་འདུ་ཤེས་པར་གྱུར་བ་ཞེས་རེ་རེ་ལ་སྦྱར་བ་བརྒྱད་དམ་དབྱིབས་

ཟིལ་གནོན་གཉིས་སུ་བསྡུས་ཏེ་དྲུག་ཏུ་གྱུར་བའི་སྟེང་དུ་ནམ་མཁའ་དང་
རྣམ་ཤེས་ཀྱི་ཟིལ་གནོན་གཉིས་བགྲངས་ནས་བརྒྱད་དུ་བྱས་པ་ནི་སྡེ་ཚན་
དྲུག་པ་དང༌། གཞན་རྒྱུད་ལ་ཉོན་མོངས་པ་ཆགས་སོགས་མི་སྐྱེད་པའི་
ཉོན་མོངས་མེད་པའི་ཏིང་ངེ་འཛིན་ནི་བདུན་པ་དང༌། སྨོན་པ་ཙམ་
བྱས་ནས་ཐམས་ཅད་ཤེས་པའི་སྨོན་ནས་མཁྱེན་པ་ནི་བརྒྱད་པ་དང་།
མངོན་པར་ཤེས་པ་དྲུག་ནི་དགུ་པ་དང༌། སོ་སོ་ཡང་དག་པར་རིག་
པ་བཞི་ནི་བཅུ་པ་དང་། ལུས་འདོར་ལེན་ལ་དབང་ཐོབ་པའི་རྟེན་ཡོངས་
སུ་དག་པ་དང་། མེད་པ་སྤྲུལ་ཡོད་པ་སྒྱུར་བ་ལ་དབང་ཐོབ་པའི་དམིགས་
པ་ཡོངས་སུ་དག་པ་དང༌། སྐད་ཅིག་རེ་རེ་ལ་ཏིང་ངེ་འཛིན་གྲངས་
མེད་པ་ལ་འཇུག་པའི་ཐུགས་ཡོངས་སུ་དག་པ་དང༌། གཟུངས་ཀྱི་སྒོ་
དཔག་ཏུ་མེད་པ་ལ་དབང་འབྱོར་བའི་ཡེ་ཤེས་ཡོངས་སུ་དག་པ་བཞི་
ནི་བཅུ་གཅིག་པ་དང་། ཚེ་ལ་དབང་བ་དང་སེམས་ལ་དབང་བ་དང་
ཡོ་བྱེད་ལ་དབང་བ་སྟེ་སྦྱིན་པའི་འབྲས་བུ་གསུམ་དང༌། ལས་ལ་དབང་
བ་དང་སྐྱེ་བ་ལ་དབང་བ་སྟེ་ཚུལ་ཁྲིམས་ཀྱི་འབྲས་བུ་གཉིས་དང༌། མོས་
པ་ལ་དབང་བ་སྟེ་བཟོད་པའི་འབྲས་བུ་གཅིག་དང༌། སྨོན་ལམ་ལ་དབང་
བ་སྟེ་བརྩོན་འགྲུས་ཀྱི་འབྲས་བུ་གཅིག་དང༌། རྫུ་འཕྲུལ་ལ་དབང་བ་
སྟེ་བསམ་གཏན་གྱི་འབྲས་བུ་གཅིག་དང༌། ཡེ་ཤེས་ལ་དབང་བ་དང་

ཆོས་ལ་དབང་བ་སྟེ་ཤེས་རབ་ཀྱི་འབྲས་བུ་གཉིས་ཏེ་དབང་བཅུ་ནི་བཅུ་
གཉིས་པ་དང༌། སྟོབས་བཅུ་ནི་བཅུ་གསུམ་པ་དང༌། མི་འཇིགས་པ་
བཞི་ནི་བཅུ་བཞི་པ་དང་། སྐུ་གསུང་ཐུགས་ཀྱི་ཀུན་ཏུ་སྤྱོད་པ་བསྲུང་
བ་མེད་པ་གསུམ་ནི་བཅོ་ལྔ་པ་དང་། ཆོས་སྟོན་པ་ན་འཁོར་གུས་པས་
ཉན་པར་འདོད་པ་ལ་ཆགས་པ་མེད་པ་དང་མ་གུས་བས་ཉན་པར་མི་
འདོད་པ་ལ་ཁོང་ཁྲོ་བ་མེད་པ་དང༌། དེ་གཉིས་འདྲེས་མར་འཇུག་པ་
ལ་ཆགས་སྡང་འདྲེས་མར་འབྱུང་བ་མེད་པར་བཏང་སྙོམས་སུ་དྲན་པ་
ཉེ་བར་གཞག་པ་གསུམ་ནི་བཅུ་དྲུག་པ་དང༌། སེམས་ཅན་གྱི་དོན་ལ་
བསྙེལ་བ་མི་མངའ་བའི་ཆོས་ཉིད་དང་ལྡན་པ་ནི་བཅུ་བདུན་པ་དང་།
སྒྲིབ་གཉིས་ཀྱི་བག་ཆགས་ཡང་དག་པར་བཅོམ་པ་དང་ལྡན་པ་ནི་བཅོ་
བརྒྱད་པ་དང་། སྐྱེ་བོ་ཐམས་ཅད་ལ་ཉིན་མཚན་དུས་དྲུག་ཏུ་གཟིགས་
པའི་ཐུགས་རྗེ་ཆེན་པོ་ནི་བཅུ་དགུ་པ་དང་། ཐུབ་པ་ཁོ་ནའི་མ་འདྲེས་
པའི་ཆོས་བཅོ་བརྒྱད་ནི་ཉི་ཤུ་པ་དང་། རྣམ་པ་ཐམས་ཅད་མཁྱེན་པ་
དང་ལམ་ཤེས་པ་དང་གཞི་ཤེས་པ་གསུམ་ནི་ཉེར་གཅིག་པ་སྟེ། སངས་
རྒྱས་ཀྱི་སའི་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་ལ་ཡེ་ཤེས་ཆོས་
སྐུ་ཞེས་མདོ་ལས་དོན་གྱིས་བརྗོད་པ་ཡིན་ནོ། །ཕྱོགས་མཐུན་ནས་སོ་
རིག་བཞིའི་བར་སྡེ་ཚན་བཅུ་ནི་ཐེག་དམན་དང༌། ཡོངས་དག་བཞི་

དང་དབང་བཅུ་ནི་སེམས་དཔའ་དང་ཐུན་མོང་བ་དང༌། ལྷག་མ་སྡེ་
ཚན་དགུ་ནི་སངས་རྒྱས་ཀྱི་ཐུན་མོང་མིན་པའི་ཡོན་ཏན་ཡིན་པར་གསེར་
ཕྲེང་ལས་གསུངས་པས། ཡིག་ཆར་སོ་རིག་བཞི་སངས་རྒྱས་ཁོ་ནའི་
ཡོན་ཏན་ཡིན་པར་བཤད་པ་དཔྱད་པར་བྱ་སྟེ། མངོན་པ་ནས་ཀྱང་
སོ་རིག་བཞི་ཐེག་དམན་དང་ཐུན་མོང་བར་བཤད་པའི་ཕྱིར་རོ། །སྡེ་
ཚན་ཐ་མ་སངས་རྒྱས་ཁོ་ནའི་ཐུན་མོང་མ་ཡིན་པར་གསུངས་པ་ནི་
དངོས་མིང་གིས་བསྡུས་པ་ལ་དགོངས་སོ། །གཉིས་པ་ནི།
ཉན་ཐོས་ཉོན་མོངས་མེད་པའི་ལྟ། །མི་ཡི་ཉོན་མོངས་ཡོངས་
སྤོང་ཉིད། །གྲོང་སོགས་སུ་དེའི་ཉོན་མོངས་རྣམས། །རྒྱུན་གཅོད་
རྒྱལ་བའི་ཉོན་མོངས་མེད། །སངས་རྒྱས་སྨོན་ནས་མཁྱེན་པ་ནི། །ལྷུན་
གྱིས་གྲུབ་དང་ཆགས་སྤངས་དང༌། །ཐོགས་པ་མེད་དང་རྟག་གནས་
དང་། །འདྲི་བ་ཀུན་ལན་འདེབས་པར་བཞེད། །ཅེས་གསུངས། ཉན་
ཐོས་དང་རང་རྒྱལ་གྱི་ཉོན་མོངས་མེད་པའི་ཏིང་ངེ་འཛིན་ནི་གྲོང་ལ་
སོགས་པར་རང་ལ་བལྟ་བའི་མིའི་ཉོན་མོངས་ཀྱི་དམིགས་རྐྱེན་བྱེད་པ་
ཡོངས་སུ་སྤོང་བ་ཉིད་དུ་ཟད་ལ། གྲོང་དང་གྲོང་ཁྱེར་ལ་སོགས་པར་
བྱོན་པ་ན་རང་ལ་དམིགས་པའི་མི་ལ་སོགས་པ་དེའི་ཉོན་མོངས་རྣམས་
རྩ་བ་ནས་རྒྱུན་གཅོད་པར་མཛད་པ་ནི་རྒྱལ་བའི་ཉོན་མོངས་པ་མེད་པའི་

ཏིང་ངེ་འཛིན་གྱི་ཁྱད་ཆོས་ཡིན་ནོ། །སངས་རྒྱས་ཀྱི་སྨོན་གནས་མཁྱེན་
པ་ནི་འབད་རྩོལ་མེད་པར་ལྷུན་གྱིས་གྲུབ་པ་སྟེ་ཡུལ་ལ་རང་གི་ངང་གི་
འཇུག་པ་དང་། རྒྱུན་མ་ཆད་པས་ཆགས་པ་སྤངས་པ་དང་། ཤེས་
བྱ་ཐམས་ཅད་ལ་ཞུགས་པས་ཐོགས་པ་མེད་པ་དང༌། རྟག་ཏུ་མཉམ་
པར་གཞག་པས་རྟག་གནས་དང་། ཞུས་ལན་ཐམས་ཅད་འདེབས་པར་
མཛད་པས་འདྲི་བ་ཀུན་གྱི་ལན་འདེབས་པར་མཛད་པ་ཡིན་པར་བཞེད་
དོ༑ ༑ཉན་ཐོས་ལ་སོགས་པའི་སྨོན་གནས་ཤེས་པ་ནི་ཁྱད་པར་ལྔ་དང་
མི་ལྡན་པར་ཤུགས་ལ་འཕངས་ཤིང༌། ཡེ་ཤེས་བརྒྱ་ཞེ་དྲུག་ལས་འདི་
གཉིས་ཀྱི་ཁྱད་པར་འཆད་པ་ནི་གཞན་རྣམས་ཀྱང་མཚོན་པའི་ཆེད་དུ་
ཡིན་པར་གསེར་ཕྲེང་ལས་གསུངས་སོ། །གསུམ་པ་ལ་གཉིས། ཆོས་
སྐུ་ཁྱབ་པ་དང༌། ཁྱབ་རྟག་གཉིས་ཀ་ལ་རྩོད་སྤོང་ངོ། །དང་པོ་ནི།
རྒྱུ་ནི་ཡོངས་སུ་སྨིན་གྱུར་ནས། །གང་དང་གང་ལ་གང་དང་
ནི༑ ༑གང་ཚེ་བྱ་བ་ཕན་གྱུར་པ། །དེ་དང་དེ་ལ་དེ་སྣང་ངོ༌། །ལྷ་ཡི་
རྒྱལ་པོས་ཆར་ཕབ་ཀྱང༌། །ས་བོན་མི་རུང་མི་འཁྲུང་ལྟར། །སངས་
རྒྱས་རྣམས་ནི་བྱུང་གྱུར་ཀྱང༌། །སྐལ་བ་མེད་པས་བཟང་མི་མྱོང་།།
ཞེས་གསུངས། དུས་རྟག་ཏུ་སེམས་ཅན་ཐམས་ཅད་ལ་གཟིགས་པའི་
ཐུགས་རྗེ་ཆེན་པོའི་ངོ་བོ་ཉིད་ཀྱི་ཆོས་སྐུ་ལ་གཞུག་ན་ཡང་སེམས་ཅན་

ཁ་ཅིག་ལ་སྐུ་དངོས་སུ་སྣང་བའི་སྒོ་ནས་རེས་འགའ་དོན་མི་མཛད་པ་
མི་འགལ་ཏེ། སངས་རྒྱས་ལ་དངོས་སུ་ཆོས་ཉན་པའི་རྒྱུ་དགེ་བའི་རྩ་
བ་ཡོངས་སུ་སྨིན་པར་གྱུར་པ་ལ་བརྟེན་ནས་དེ་འདྲའི་གདུལ་བྱ་གང་
དང་གང་ལ་ཡུལ་གང་དང་དུས་གང་གི་ཚེ་དངོས་སུ་ཆོས་སྟོན་པའི་བྱ་
བ་མཛད་པས་ཕན་པར་གྱུར་པ་དེ་དང་དེ་ལ་སྐུ་དེ་དངོས་སུ་སྣང་ནས་
བྱ་བ་མཛད་པའི་ཕྱིར་རོ། །དཔེར་ན་ལྷའི་རྒྱལ་པོ་བརྒྱ་བྱིན་ནམ་རྒྱལ་
ཆེན་རིགས་བཞིའི་ལྷ་རྣམས་ཀྱིས་གོས་རྒྱ་མཚོར་བཅུག་ཏེ་སྤྲུགས་ནས་
ཆར་ཕབ་ཀྱང་མེས་ཚིག་པ་ལ་སོགས་པས་ས་བོན་དུ་མི་རུང་བ་ལས་མྱུ་
གུ་སྔོན་པོ་མི་འཁྲུངས་པ་ལྟར། སངས་རྒྱས་རྣམས་ནི་འཇིག་རྟེན་དུ་
དངོས་སུ་བྱུང་བར་གྱུར་ཀྱང་སངས་རྒྱས་དངོས་སུ་མཐོང་བའི་སྐལ་
བ་མེད་པའི་སེམས་ཅན་ཁ་ཅིག་གིས་ཆོས་མཉན་པ་ལ་སོགས་པའི་བཟང་
པོ་མི་མྱོང་ངོ་། །གཉིས་པ་ནི།
དེ་ལྟར་མཛད་པ་རྒྱ་ཆེའི་ཕྱིར། །སངས་རྒྱས་ཁྱབ་པར་ངེས་
པར་བརྗོད། །དེ་ཉིད་ཟད་པ་མེད་པའི་ཕྱིར། །རྟག་པ་ཞེས་ཀྱང་བརྗོད་
པ་ཡིན། །ཞེས་གསུངས། ཡེ་ཤེས་ཆོས་སྐུ་ཆོས་ཅན། ཁྱབ་པ་ཞེས་
བརྗོད་མི་རིགས་པར་ཐལ། འོག་མིན་སོགས་ན་བཞུགས་པའི་རྣལ་
འབྱོར་པ་སོ་སོར་ངེས་པའི་རྒྱུད་ཀྱི་རྟེན་ཁོ་ན་ལ་ཡོད་པའི་ཕྱིར། རྟག་

པ་ཞེས་ཀྱང་བརྗོད་མི་རིགས་པར་ཐལ། སྐད་ཅིག་རེ་རེ་ལ་སྐྱེ་ཞིང་
འབྱུང་བའི་ཕྱིར་ཞེ་ན། རྒྱུ་ནི་ཡོངས་སུ་སྨིན་གྱུར་ནས། །ཞེས་སོགས་
ཀྱི་སྐབས་སུ་བཤད་པ་དེ་ལྟར་མཛད་པ་སྐལ་ལྡན་ཐམས་ཅད་ལ་འཇུག་
པས་རྒྱ་ཆེ་བའི་ཕྱིར་སངས་རྒྱས་ཁྱབ་པར་ངེས་པར་བརྗོད་པ་ཡིན་ལ།
འཁོར་བ་ཇི་སྲིད་ཀྱི་བར་དུ་དེ་ཉིད་རྒྱུན་ཟད་པའམ་ཆད་པ་མེད་པའི་ཕྱིར་
རྟག་པ་ཞེས་ཀྱང་བརྗོད་པ་ཡིན་ནོ། །གསུམ་པ་ལ་གཉིས། རང་བཞིན་
མདོར་བསྟན། ཡོན་ཏན་རྒྱས་བཤད་དོ། །དང་པོ་ནི།
མཚན་ནི་སུམ་ཅུ་རྩ་གཉིས་དང༌། །དཔེ་བྱད་བརྒྱད་ཅུའི་བདག་
ཉིད་འདི། །ཐེག་ཆེན་ཉེ་བར་ལོངས་སྤྱོད་ཕྱིར། །ཐུབ་པའི་ལོངས་
སྤྱོད་རྫོགས་སྐུར་བཞེད། །ཅེས་གསུངས། ཚོགས་བསགས་པའི་རྣམ་
སྨིན་གྱི་འབྲས་བུ་མཚན་སུམ་ཅུ་རྩ་གཉིས་དང་དཔེ་བྱད་བརྒྱད་ཅུའི་
བདག་ཉིད་ཅན་འོག་མིན་ཁོ་ནར་བཞུགས་པ་སོགས་ངེས་པ་ལྔས་ཁྱད་
པར་དུ་བྱས་པའི་གཟུགས་སྐུ་འདི་ཐེག་པ་ཆེན་པོའི་ཆོས་ལ་ཉེ་བར་ལོངས་
སྤྱོད་པའི་ཕྱིར་ཐུབ་པའི་ལོངས་སྤྱོད་རྫོགས་པའི་སྐུ་ཡིན་པར་བཞེད་དོ།།
གཉིས་པ་ལ་གཉིས། མཚན་དང་། དཔེ་བྱད་དོ། །དང་པོ་ལ་གཉིས།
དངོས་དང༌། དེ་སྐྱེད་པའི་རྒྱུའོ། །དང་པོ་ནི།
ཕྱག་ཞབས་འཁོར་ལོས་མཚན་དང་རུས་སྦལ་ཞབས། །ཕྱག་

དང་ཞབས་སོར་དྲ་བས་འབྲེལ་བ་དང༌། །ཕྱག་ནི་ཞབས་བཅས་འཇམ་
ཞིང་གཞོན་ཤ་ཆགས། །འདི་ཡི་སྐུ་ནི་བདུན་དག་མཐོ་བ་དང༌། །སོར་
མོ་རིང་དང་རྟིང་ཡངས་སྐུ་ཆེ་དྲང་། །ཞབས་འབུར་མི་མངོན་སྤུ་ནི་
གྱེན་དུ་ཕྱོགས། །བྱིན་པ་ཨེ་ན་ཡའི་འདྲ་ཕྱག་རིང་མཛེས། །འདོམས་
ཀྱི་སྦ་བ་སྦུབས་སུ་ནུབ་པའི་མཆོག །ལྤགས་པ་གསེར་མདོག་ལྤགས་
པ་སྲབ་པ་དང་། །སྤུ་ནི་རེ་རེ་ནས་གཡས་ལེགས་འཁྲུངས་དང༌། །ཞལ་
མཛོད་སྤུས་བརྒྱན་རོ་སྟོད་སེང་གེའི་འདྲ། །འདི་ཡི་དཔུང་པའི་མགོ་
ཟླུམ་ཐལ་གོང་རྒྱས། །འདི་ལ་རོ་མི་ཞིམ་པའང་རོ་མཆོག་སྣང༌། །སྐུ་
ནི་ནྱ་གྲོ་ཏ་ལྟར་ཆུ་ཞེང་གབ། །གཙུག་ཏོར་དབུར་ལྡན་ལྗགས་རིང་
མཛེས་པ་དང་། །ཚངས་དབྱངས་འགྲམ་པ་སེང་གེའི་འདྲ་དང་ཚེམས།།
ཤིན་ཏུ་དཀར་དང་ཚད་མཉམ་ཐགས་བཟང་དང༌། །གྲངས་ནི་བཞི་
བཅུ་ཐམ་པ་ཚང་བ་དང༌། །སྤྱན་ནི་མཐོང་མཐིང་སྤྱན་རྫི་བ་མཆོག་
གི ༑འདྲ་བ་འདི་དག་སུམ་ཅུ་རྩ་གཉིས་མཚན། །ཞེས་གསུངས། བླ་
མ་ལ་སྐྱེལ་བ་དང་བསུ་བ་ལ་སོགས་པ་གོམས་པས་ཕྱག་དང་ཞབས་
འཁོར་ལོའི་མཚན་དང་ལྡན་པ་དང་། སྡོམ་པ་ཡང་དག་པར་བླངས་
པ་བརྟན་པ་མཐར་ཕྱིན་པས་རུས་སྦལ་བཞིན་དུ་ཞབས་མཐིལ་མཉམ་
པ་དང་། བསྡུ་བའི་དངོས་པོ་བཞི་བསྟེན་པས་ཕྱག་དང་ཞབས་ཀྱི་སོར་

མོ་དྲ་བས་འབྲེལ་བ་དང་། བཟའ་བ་དང་བཅའ་བ་ལ་སོགས་པའི་དངོས་
པོ་གྱ་ནོམ་པ་བྱིན་པས་ཕྱག་དང་ཞབས་འཇམ་ཞིང་གཞོན་ཤ་ཆགས་
པ་དང་། ལྡག་པ་ལ་སོགས་པ་ཤིན་ཏུ་གྱ་ནོམ་པ་བྱིན་པས་སྐུའི་བདུན་
མཐོ་བ་དང་། བསད་པར་བྱ་བ་བཅིངས་པ་སོགས་ལས་ཐར་བར་བྱས་
པས་སོར་མོ་རིང་བ་དང་། གཞན་གྱི་སྲོག་བསྲུངས་ཏེ་འཚེ་བ་ལ་ཕན་
བཏགས་པས་རྟིང་པ་ཡངས་པ་དང༌། སྲོག་གཅོད་པ་སྤངས་པས་སྐུ་
ཆེ་ཞེང་དྲང་བ་དང་། དགེ་བའི་ཆོས་རང་གིས་ཡང་དག་པར་བླངས་
པས་ཞབས་འབུར་ཏེ་པུས་མོའི་ལྷ་ང་དང་ལོང་བུ་ཆེ་བ་མི་མངོན་པ་དང་།
དགེ་བ་བླངས་པ་གཞན་ལ་སྤེལ་བས་སྐུའི་སྤུ་རེ་རེ་ནས་གྱེན་དུ་ཕྱོགས་
པ་སྟེ་བཅུ་ཚན་དང་པོའོ། །གསོ་བ་རིག་པ་དང་བཟོ་ལ་སོགས་གུས་
པར་བྱས་ཏེ་གཞན་ལ་བྱིན་པས་བྱིན་པ་རི་དྭགས་ཨེ་ན་ཡའི་བྱིན་པ་ལྟ་
བུ་དང་། རང་ལ་བདོག་པའི་ནོར་སློང་བ་ན་སློང་བ་པོའི་སྐྱེ་བོ་ཕྱིར་
མ་སྤངས་པས་ཕྱག་རིང་ཞིང་མཛེས་པ་དང་། གཞན་ཚངས་པར་སྤྱོད་
པ་ལེན་དུ་འཇུག་པ་དང་གཞན་ལ་གསང་བའི་གསང་ཚིག་བསྲུངས་པས་
རྟ་ཅང་ཤེས་ལྟར་འདོམས་ཀྱི་སྦ་བ་སྦུབས་སུ་ནུབ་པ་དང་། གཞན་ལ་
གདིང་བ་གྱ་ནོམ་པ་བྱིན་པས་ལྤགས་པའི་མདོག་གསེར་ལྟར་གསལ་བ་
དང་། ཁང་བཟང་སོགས་དམ་པ་བྱིན་པས་ལྤགས་པ་འཇམ་པ་དང་།

འདུ་འཛི་ལ་སོགས་པ་ཡོངས་སུ་སྤངས་པས་བ་སྤུའི་ཁུང་བུ་རེ་རེར་སྤུ་
རེ་རེ་ནས་གཡས་སུ་འཁྱིལ་བ་དང་། སྐྱེ་བོ་གོང་མ་ཐམས་ཅད་བསྙེན་
བཀུར་གྱིས་གནས་ཇི་ལྟ་བ་བཞིན་དུ་བཀོད་པས་ཞལ་སྨིན་མཚམས་
མཛོད་སྤུས་བརྒྱན་པ་དང་། གཞན་ལ་ཁ་དྲག་གི་ཚིག་གིས་ཁྱད་དུ་མ་
བསད་པས་རོ་སྟོད་སེང་གེ་ལྟར་འཕེལ་ཁ་ཆེ་བ་དང་། གཞན་གྱིས་སྙན་
པར་སྨྲ་བ་དང་ལེགས་པར་སྨྲ་བའི་རྗེས་སུ་མཐུན་པར་བསླབ་པས་དཔུང་
མགོ་ཤིན་ཏུ་ཟླུམ་པ་དང༌། གཞན་ལ་སྨན་དང་སྨན་པ་བྱིན་པས་ཐལ་
གོང་རྒྱས་པ་སྟེ་བྲང་མི་མཉམ་པ་མེད་པ་སྟེ་བཅུ་ཚན་གཉིས་པའོ། །ནད་
པའི་གཡོག་བྱས་པས་རོ་མི་ཞིམ་པ་ལའང་རོ་བྲོ་བའི་མཆོག་ཏུ་སྣང་བ་
དང༌། ནགས་ཚལ་དང་ཀུན་དགའ་ར་བ་སོགས་བྱེད་པ་གཞན་ཡང་
དག་པར་ལེན་དུ་བཅུག་པས་སྐུའི་སྲིད་ཚད་དང་འདོམ་མཉམ་པ་ཤིང་
ནྱ་གྲོ་ཏ་ལྟར་ཆུ་ཞིང་གབ་པ་དང་། གཙུག་ལག་ཁང་ལ་སོགས་པ་ལྷག་
པར་བྱིན་པས་དབུ་གཙུག་ཏོར་དང་ལྡན་པ་དང་། ཡུན་རིང་པོ་ནས་
འཇམ་ཞིང་སྙན་ལ་མཉེན་པ་ལ་སོགས་པ་གསུངས་པས་ཇི་ཙམ་བཞེད་
པ་ལྟར་ཁེབས་པས་མཛད་པའི་ལྗགས་རིང་ཞིང་མཛེས་པ་དང་། འཇིག་
རྟེན་གྱི་ཁམས་ཐམས་ཅད་ཀྱི་སེམས་ཅན་ལ་དམ་པའི་ཆོས་གོ་བར་བྱས་
པས་ཡན་ལག་ལྔ་ལྡན་གྱི་ཚངས་པའི་དབྱངས་དང་ལྡན་པ་དང་། ཚིག་

ཀྱལ་བ་སྤངས་པས་འགྲམ་པ་སེང་གེའི་འདྲ་བ་དང་། སྐྱེ་བོ་ཐམས་ཅད་
ལ་བཀུར་བ་དང་བསྔགས་པ་སོགས་བྱས་པས་ཚེམས་ཤིན་ཏུ་དཀར་བ་
དང་། ལོག་འཚོ་ལྔ་སྤངས་པའི་འཚོ་བ་རྣམ་པར་དག་པས་མཐོ་དམན་
མེད་པར་ཚེམས་ཚད་མཉམ་པ་དང༌། བདེན་པའི་ཚིག་ཀུན་ཏུ་སྤྱད་
པས་མཚམས་མ་དོད་པའི་ཚེམས་ཐགས་བཟང་བ་དང་། ཕྲ་མའི་ཚིག་
སྤངས་པས་ཚེམས་གྲངས་བཞི་བཅུ་ཚང་བ་སྟེ་བཅུ་ཚན་གསུམ་པའོ།།
སེམས་ཅན་ཐམས་ཅད་ལ་བུ་གཅིག་པ་ལྟར་བལྟས་པས་སྤྱན་ནོར་བུ་
མཐོན་མཐིང་དང་འདྲ་བ་དང་། སེམས་ཅན་ལ་ཁོང་ཁྲོ་བ་དང་ཆགས་
པ་དང་རྨོངས་པ་སོགས་མེད་པར་བལྟས་པས་སྟེང་འོག་གི་རྫི་མ་རྣམས་
བ་མཆོག་གི་རྫི་མ་འདྲ་བ་དང་གཉིས་ཏེ་འདི་དག་མཚན་སུམ་ཅུ་རྩ་
གཉིས་སོ། །གཉིས་པ་ནི།
འདི་ལ་མཚན་ནི་གང་གང་གི །སྒྲུབ་པར་བྱེད་པའི་རྒྱུ་གང་
ཡིན། །དེ་དང་དེ་ནི་རབ་རྫོགས་པས། །མཚན་ནི་འདི་དག་ཡང་དག་
འགྲུབ། །བླ་མ་སྐྱེལ་ལ་སོགས་པ་དང༌། །ཡང་དག་བླངས་པ་བརྟན་
པ་དང་། །བསྡུ་བ་བསྟེན་དང་གྱ་ནོམ་པའི། །དངོས་པོ་སྦྱིན་དང་གསད་
བྱ་བ། །ཐར་པར་བྱེད་དང་དགེ་བ་ནི། །ཡང་དག་བླངས་པ་སྤེལ་ལ་
སོགས། །སྒྲུབ་བྱེད་རྒྱུ་ཡི་མཚན་ཉིད་དེ། །མདོ་ལས་ཇི་སྐད་འབྱུང་

བ་བཞིན། །ཞེས་གསུངས། ལོངས་སྐུ་འདི་ལ་མཚན་སོ་གཉིས་གང་
དང་གང་གི་སྒྲུབ་པར་བྱེད་པའི་རྒྱུ་གང་ཡིན་པ་དེ་དང་དེ་ནི་རབ་ཏུ་རྫོགས་
པའི་མཚན་སོ་གཉིས་པོ་འདི་དག་ཡང་དག་པར་འགྲུབ་སྟེ། རྒྱུ་དེ་དག་
གང་ཞེ་ན། བླ་མ་སྐྱེལ་པ་ལ་སོགས་པ་དང༌། སྡོམ་པ་ཡང་དག་པར་
བླངས་པ་བརྟན་པ་དང་། བསྡུ་བའི་དངོས་པོ་བཞི་བསྟེན་པ་དང་། བཟའ་
བཅའ་སོགས་གྱ་ནོམ་པའི་དངོས་པོ་སྦྱིན་པ་དང་། ལྡག་པ་ལ་སོགས་
པ་གྱ་ནོམ་པ་སྦྱིན་པ་དང༌། བསད་པར་བྱ་བ་ཐར་པར་བྱེད་པ་དང་།
དགེ་བའི་ཆོས་ཡང་དག་པར་བླངས་པ་གཞན་ལ་སྤེལ་བ་སོགས་མཚན་
སྒྲུབ་བྱེད་ཀྱི་རྒྱུའི་མཚན་ཉིད་དེ་འདིར་དངོས་སུ་བསྟན་པ་བདུན་དང་
སོགས་སྒྲས་བསྡུས་པ་ཉེར་ལྔ་སྟེ་སོ་གཉིས་ནི་ཡུམ་གྱི་མདོ་ལས་ཇི་སྐད་
འབྱུང་བ་བཞིན་ནོ་ཞེས་པ་སྟེ། སྔར་བཤད་ཟིན་ཏོ། །གཉིས་པ་ནི།
ཐུབ་པའི་སེན་མོ་ཟངས་མདོག་དང་། །མདོག་སྣུམ་མཐོ་དང་
སོར་མོ་རྣམས། །ཟླུམ་རྒྱས་བྱིན་གྱིས་ཕྲ་བ་དང༌། །རྩ་མི་མངོན་དང་
མདུད་པ་མེད། །ལོངས་བུ་མི་མངོན་ཞབས་མཉམ་དང༌། །སེང་གེ་
གླང་ཆེན་བྱ་དང་ནི། །ཁྱུ་མཆོག་སྟབས་གཤེགས་གཡས་ཕྱོགས་དང༌།།
མཛེས་གཤེགས་དྲང་དང་འཁྲིལ་བག་ཆགས། །བྱི་དོར་བྱས་འདྲ་རིམ་
པར་འཚམ། །གཙང་དང་འཇམ་དང་དག་པའི་སྐུ། །མཚན་ནི་ཡོངས་

སུ་རྫོགས་པ་དང༌། །སྐུ་ཡི་ཁོ་ལག་ཡངས་ཤིང་བཟང༌། །གོམ་སྙོམས་
པ་དང་སྤྱན་གཉིས་ནི། །དག་དང་གཞོན་ཤ་ཅན་ཉིད་དང༌། །སྐུ་ཞུམ་
མེད་དང་རྒྱས་པ་དང༌། །ཤིན་ཏུ་གྲིམས་པའི་སྐུ་ཉིད་དང༌། །ཡན་
ལག་ཤིན་ཏུ་རྣམ་འབྱེས་དང༌། །གཟིགས་པ་སྒྲུབ་མེད་དག་པ་དང༌།།
དཀུ་ཟླུམ་སྐབས་ཕྱིན་མ་རྙོངས་དང༌། །ཕྱང་ངེ་བ་དང་ལྟེ་བ་ནི། །ཟབ་
དང་གཡས་ཕྱོགས་འཁྱིལ་བ་དང་། །ཀུན་ནས་ལྟ་ན་སྡུག་པ་དང་། །ཀུན་
སྤྱོད་གཙང་དང་སྐུ་ལ་ནི། །སྨེ་བ་གནག་བག་མེད་པ་དང༌། །ཕྱག་
ནི་ཤིང་བལ་ལྟར་འཇམ་དང་། །ཕྱག་རིས་མདངས་ཡོད་ཟབ་རིང་དང༌།།
ཞལ་ནི་ཧ་ཅང་མི་རིང་དང༌། །མཆུ་ནི་བིམ་པ་ལྟར་དམར་དང༌།།
ལྗགས་མཉེན་པ་དང་སྲབ་པ་དང་། །དམར་དང་འབྲུག་གི་སྒྲ་ཉིད་དང༌།།
གསུང་གཉེན་འཇམ་དང་མཆེ་བ་ཟླུམ། །རྣོ་དང་དཀར་དང་མཉམ་
པ་དང༌། །བྱིན་བྱིས་ཕྲ་དང་ཤངས་མཐོ་དང༌། །མཆོག་ཏུ་དག་པ་
དག་དང་ནི། །སྤྱན་ཡངས་པ་དང་རྫི་མ་སྟུག །པདྨའི་འདབ་མ་འདྲ་
བ་དང༌། །སྨིན་ཚུགས་རིང་དང་འཇམ་པ་དང༌། །སྣུམ་དང་སྤུ་ནི་
མཉམ་པ་དང༌། །ཕྱག་རིང་རྒྱས་དང་སྙན་མཉམ་དང༌། །ཉམས་པ་
རྣམ་པར་སྤངས་པ་དང༌། །དཔྲལ་བ་ལེགས་པར་འབྱེས་པ་དང་།།
དབྱེས་ཆེ་བ་དང་དབུ་རྒྱས་དང༌། །དབུ་སྐྲ་བུང་བ་ལྟར་གནག་དང་།།

སྟུག་དང་འཇམ་དང་མ་འཛིངས་དང༌། །མི་བཤོར་དྲི་ཞིམ་སྐྱེས་བུ་
ཡི༑ ༑ཡིད་ནི་འཕྲོག་པར་བྱེད་པ་དང༌། །དཔལ་གྱི་བེའུ་དང་བཀྲ་
ཤིས་ནི། །སངས་རྒྱས་དཔེ་བྱད་བཟང་པོར་བཞེད། །ཅེས་གསུངས།
འདུ་བྱེད་ཐམས་ཅད་ལ་འདོད་ཆགས་དང་བྲལ་བས་ཐུབ་པའི་སེན་མོ་
ཟངས་ཀྱི་མདོག་ལྟ་བུ་དང་། སེམས་ཅན་ཐམས་ཅད་ལ་ཕན་པའི་ལྷག་
བསམ་དང་ལྡན་པས་སེན་མོ་མདོག་སྣུམ་པ་དང་། རིགས་ཀྱི་མཆོག་
ལས་སྐྱེས་པས་སེན་མོ་མཐོ་བ་དང་། སྤྱོད་ཚུལ་ཁ་ན་མ་ཐོ་བ་མེད་པས་
སོར་མོ་རྣམས་ཟླུམ་པ་དང་། དགེ་བའི་རྩ་བ་རྒྱ་ཆེན་བསགས་པས་སོར་
མོ་རྣམས་རྒྱས་པ་དང༌། དགེ་རྩ་རྣམས་རིམ་གྱིས་བསགས་པས་སོར་
མོ་རྣམས་བྱིན་གྱིས་ཕྲ་བ་དང་། མི་དགེ་བ་བཅུ་དང་ལོག་འཚོ་སྤངས་
པས་རྩ་མི་མངོན་པ་དང་། ཉོན་མོངས་པའི་མདུད་པ་གྲོལ་བས་རྩ་མདུད་
པ་མེད་པ་དང་། ཤིན་ཏུ་སྦས་བའི་གསང་བའི་གནས་ཟབ་མོ་རྟོགས་
པའི་བློ་གྲོས་ཅན་ཉིད་ཀྱིས་ལོང་བུ་ཆུང་ངུ་མི་མངོན་པ་དང་། འཁོར་
བ་སོགས་བགྲོད་དཀའ་བའི་གནས་ཐམས་ཅད་ལས་སྐྱེ་བོ་སྒྲོལ་བར་
མཛད་པས་ཞབས་རིང་ཐུང་མེད་པར་མཉམ་པ་སྟེ་བཅུ་ཚན་དང་པོའོ།།
མི་ཟིལ་གྱིས་གནོན་པ་ལ་མཁས་པས་སེང་གེའི་སྟབས་སུ་གཤེགས་པ་
དང་། ཀླུ་ཟིལ་གྱིས་གནོན་པ་ལ་མཁས་པས་གླང་པོ་ཆེའི་སྟབས་སུ་

གཤེགས་པ་དང་། ནམ་མཁར་གཤེགས་པ་ལ་མཁས་པས་བྱ་ངང་བའི་
སྟབས་སུ་གཤེགས་པ་དང་། སེམས་ཅན་གྱི་སྣ་འདྲེན་པ་ལ་མཁས་པས་
ཁྱུ་མཆོག་གི་སྟབས་སུ་གཤེགས་པ་དང་། སྐོར་ཕྱོགས་ཀྱི་ལམ་དང་
མཐུན་པར་གཤེགས་པས་གཡས་ཕྱོགས་སུ་ལྡོག་ཅིང་གཤེགས་པ་དང་།
ལྟ་ན་སྡུག་ཅིང་མཛེས་པར་མཁས་པས་མཛེས་པར་གཤེགས་པ་དང༌།
དང་། གཞན་གྱིས་ཡོན་ཏན་ཡང་དག་པར་བརྗོད་པར་མཛད་པས་སྐུ་
འཁྲིལ་བག་ཆགས་པ་དང༌། སྡིག་པའི་ཆོས་དང་མ་འབགས་པས་སྐུ་
བྱི་དོར་བྱས་པ་དང་འདྲ་བ་དང༌། གདུལ་བྱ་དང་འཚམ་པའི་ཆོས་སྟོན་
པར་མཛད་པས་སྐུ་རིམ་པར་འཚམ་པ་སྟེ་བཅུ་ཚན་གཉིས་པའོ། །སྐུ་
གསུང་ཐུགས་ཀྱི་ཀུན་སྤྱོད་གཙང་བས་སྐུ་གཙང་བ་དང༌། ཐུགས་ཐུགས་
རྗེ་ཅན་ཡིན་པས་སྐུ་འཇམ་པ་དང༌། ཐུགས་དྲི་མས་དག་པས་སྐུ་དག་
པ་དང༌། དྲི་མ་འཇོམ་བྱེད་ཀྱི་ཆོས་འདུལ་བ་ཡོངས་སུ་རྫོགས་པས་
མཚན་ཆ་ཤས་ཡོངས་སུ་རྫོགས་པ་དང་། ཡངས་ཤིང་མཛེས་པའི་ཡོན་
ཏན་རྫོགས་པས་སྐུའི་ཁོ་ལག་ཡངས་ཤིང་བཟང་བ་དང་། སེམས་ཅན་
ཐམས་ཅད་ལ་ཐུགས་སྙོམས་པས་གོམ་པ་སྙོམས་པ་དང་། ཡོན་ཏན་
འབའ་ཞིག་བསྐྱེད་པ་རྣམ་པར་དག་པའི་ཆོས་སྟོན་པས་སྤྱན་གཉིས་དག་

པ་དང་། ཆོས་གོ་སླ་བར་སྟོན་པས་སྐུ་གཞོན་ཤ་ཅན་དང༌། བྱ་དཀའ་
བའི་གནས་ལ་ཐུགས་ཞུམ་པ་མེད་པས་སྐུ་ཤ་ཞུམ་པ་མེད་པ་དང་། དགེ་
བའི་རྩ་བ་འཇིག་རྟེན་ཐམས་ཅད་ལས་ཡང་དག་པར་འཕགས་པས་སྐུ་
ཤ་རྒྱས་པ་སྟེ་བཅུ་ཚན་གསུམ་པའོ། །ཡང་སྲིད་ཟད་པས་སྐུ་ཤ་མི་ལྷོད་
པ་ཤིན་ཏུ་གྲིམས་པ་དང་། རྟེན་ཅིང་འབྲེལ་བར་འབྱུང་བ་ཤིན་ཏུ་རྣམ་
པར་ཕྱེ་བ་སྟོན་པས་ཡན་ལག་དང་ཉིང་ལག་ཤིན་ཏུ་རྣམ་པར་འབྱེས་
པ་དང་། ཚིག་དོན་ཤིན་ཏུ་རྣམ་པར་དག་པ་སྟོན་པས་གཟིགས་པ་དྲི་
མའི་རབ་རིབ་མེད་ཅིང་དག་པ་དང༌། སློབ་མ་ཚུལ་ཁྲིམས་ཕུན་སུམ་
ཚོགས་པར་གྱུར་བས་དཀུ་ཟླུམ་པ་དང༌། འཁོར་བའི་སྐྱོན་གྱིས་མ་སྦགས་
པས་དཀུ་སྐབས་ཕྱིན་པ་དང་། ང་རྒྱལ་གྱི་འགྱིང་པ་བཅོམ་པས་སྐེད་
པ་ཧ་ཅང་རིང་བ་མ་ཡིན་པ་དཀུ་མ་རྙོངས་པ་དང༌། ཆོས་ཟད་མི་ཤེས་
པར་སྟོན་པས་ཕྱལ་ཕྱང་ངེ་བ་སྟེ་ལྟོ་བ་མཐོ་དམན་མེད་པ་དང་། ཆོས་
ཟབ་མོ་རྟོགས་པས་ལྟེ་བའི་གཏིང་ཟབ་པ་དང་། རང་དང་མཐུན་པར་
གདམས་ངག་འཛིན་པའི་སློབ་མ་མདའ་བས་ལྟེ་བའི་རི་མོ་གཡས་ཕྱོགས་
སུ་འཁྱིལ་བ་དང་། འཁོར་ཀུན་ནས་མཛེས་པར་མཛད་པས་སྤྱོད་ལམ་
ཀུན་ནས་ལྟ་ན་སྡུག་པ་སྟེ་བཅུ་ཚན་བཞི་པའོ། །ཐུགས་གཙང་བས་ཀུན་
སྤྱོད་གཙང་བ་དང་། དུས་མ་ཡིན་པར་ཆོས་འདུལ་བ་སྟོན་པ་དང་བྲལ་

བས་སྐུ་ལ་སྨེ་བ་དང་གནག་བག་མེད་པ་དང་། ལུས་སོགས་བཟོ་མདོག་
བདེ་བ་འཐོབ་པའི་ཆོས་སྟོན་པས་ཕྱག་ཤིང་བལ་ལྟར་འཇམ་པ་དང་།
རང་གཞན་གྱི་སྐྱེ་བོ་སྙོམས་པར་བྱས་པས་ཕྱག་གི་རི་མོ་མེད་པས་ཡོད་
པ་དང་། ཆོས་ཟབ་མོའི་རྟོགས་པ་ལ་གནས་པས་ཕྱག་གི་རི་མོ་ཟབ་
པ་དང་། ཡང་ཡང་ཆོས་སྟོན་པས་ཕྱག་གི་རི་མོ་རིང་བ་དང༌། གདུལ་
བྱ་དང་འཚམ་པའི་བསླབ་པ་རབ་ཏུ་མང་པོ་མཛད་པས་ཞལ་ཧ་ཅང་མི་
རིང་བ་དང་། འཇིག་རྟེན་ཐམས་ཅད་གཟུགས་བརྙན་དང་འདྲ་བར་
རྟོགས་པས་མཆུ་བིམ་པ་ལྟར་དམར་བ་དང༌། གདུལ་བྱ་རྣམས་ཚིག་
པོ་སྟོན་པས་ལྗགས་སྲབ་པ་སྟེ་བཅུ་ཚན་ལྔ་པའོ། །བྱིས་པའི་སྐྱེ་བོ་ཆགས་
ཅན་གཏིང་དཔག་དཀའ་བའི་ཆོས་ཀྱིས་འདུལ་བས་ལྗགས་དམར་བ་
དང༌། བསྙེངས་པ་ཐམས་ཅད་མི་མངའ་བས་འབྲུག་གི་སྒྲ་དང་ལྡན་
པ་དང་། སྙན་པ་ལ་སོགས་པར་གསུངས་པས་གསུང་སྙན་ཅིང་མཉེན་
ལ་འཇམ་པ་དང་། ཀུན་ཏུ་སྦྱོར་བ་དགུ་ཟད་པས་མཆེ་བ་ཟླུམ་པ་དང་།
སྐྱེ་བོ་གདུལ་དཀའ་བ་གདུལ་བར་མཛད་པས་མཆེ་བ་རྣོ་བ་དང་། ཆོས་
ཤིན་ཏུ་དཀར་པོས་ཉོན་མོངས་འདུལ་བར་མཛད་པས་མཆེ་བ་དཀར་
བ་དང༌། བདག་གཞན་མཉམ་པ་ཉིད་དུ་རྟོགས་པའི་ས་ལ་གནས་པས་

མཆེ་བ་མཉམ་པ་དང་། མཐར་གྱིས་ཐེག་པ་གསུམ་གྱི་མངོན་པར་རྟོགས་
པ་རབ་ཏུ་སྟོན་པས་མཆེ་བ་བྱིན་གྱིས་ཕྲ་བ་དང༌། རྣམ་ཀུན་མཆོག་
ལྡན་གྱི་སྟོང་ཉིད་རྟོགས་པའི་ཤེས་རབ་མཆོག་ལ་གནས་པས་ཤངས་མཐོ་
བ་དང་། གདུལ་བྱའི་སྐྱེ་བོ་ཡིད་ཆེས་པའི་གཙང་མ་ཕུན་སུམ་ཚོགས་
པ་དང་ལྡན་པས་ཤངས་མཆོག་ཏུ་གཙང་ཞིང་དག་པ་སྟེ་བཅུ་ཚན་དྲུག་
པའོ། །ཐེག་པ་ཆེན་པོའི་ཆོས་ཤིན་ཏུ་རྒྱ་ཆེ་བ་སྟོན་པས་སྤྱན་ཡངས་
པ་དང་། སེམས་ཅན་གྱི་ཚོགས་མཐའ་ཡས་པ་འཁོར་བ་ལས་དྲངས་
པས་རྫི་མ་སྟུག་པ་དང༌། ལྷ་དང་ལྷ་མིན་དང་མིའི་འགྲོ་བ་གཞོན་ནུ་
མ་མིག་དཀར་ནག་འབྱེས་ཤིང་པད་འདབ་རངས་བ་ལྟ་བུ་དང་ལྡན་པ་
མཆོག་རྣམས་མགུ་བ་སྟེ་དེ་དག་གི་བསྟོད་པར་འོས་པས་སྤྱན་པད་མའི་
འདབ་མ་འདྲ་བ་དང་། མ་འོངས་པ་ན་ཅིར་འགྱུར་ཐམས་ཅད་གཟིགས་
པས་སྨིན་ཚུགས་རིང་བ་དང༌། འཇམ་པོའི་ཆོས་ཀྱིས་འགྲོ་བ་འདུལ་
བ་ལ་མཁས་པས་སྨིན་མ་འཇམ་པ་དང༌། ཐུགས་ཀྱི་རྒྱུད་དགེ་བས་བརླན་
པས་སྨིན་མ་སྣུམ་པ་དང་། ཀུན་ཉོན་གྱི་སྐྱོན་ཀུན་ཏུ་གཟིགས་པས་སྨིན་
མའི་སྤུ་མཉམ་པ་དང༌། མཆོག་ཏུ་གནོད་པ་ཉོན་མོངས་པ་བཟློག་པར་
མཛད་པས་ཕྱག་རིང་ཞིང་རྒྱས་པ་དང༌། འདོད་ཆགས་ལ་སོགས་པའི་
གཡུལ་ལས་རྣམ་པར་རྒྱལ་བས་སྙན་རིང་ཐུང་དང་ཆེ་ཆུང་མེད་པར་

མཉམ་པ་དང་། སེམས་ཅན་ཐམས་ཅད་ཀྱི་རྒྱུད་མ་ཉམས་པར་མཛད་
པས་སྙན་གྱི་དབང་པོ་རྣམ་པར་སྤངས་པ་སྟེ་བཅུ་ཚན་བདུན་པའོ། །ལྟ་
བ་ངན་པས་ཐུགས་གཞན་དུ་མི་འགྱུར་བས་དཔྲལ་བ་ལེགས་པར་འབྱེས་
པ་སྟེ་སྐྲ་མཚམས་ལེགས་པར་དོད་པ་དང༌། ལོག་པར་སྨྲ་བ་ཐམས་
ཅད་འཇོམས་པར་མཛད་པས་དབྱེས་ཆེ་བ་སྟེ་དཔྲལ་པའི་ཁྱོན་ཆེ་བ་
དང་། སངས་རྒྱས་ཐོབ་པར་སྨོན་པའི་སྨོན་ལམ་གྱི་མཆོག་ཡོངས་སུ་
རྫོགས་པས་གདུགས་ལྟར་དབུ་རྒྱས་པ་དང་། ཡུལ་ལ་དགའ་བའི་སྲེད་
པ་བཟློག་པར་མཛད་པས་དབུ་སྐྲ་བུང་བ་ལྟར་གནག་པ་དང༌། མཐོང་
སྤང་དང་སྒོམ་སྤང་གི་བག་ལ་ཉལ་ཟད་པར་སྤངས་པས་དབུ་སྐྲ་སྟུག་
པ་དང་། མཐར་འཛིན་གྱི་རྩུབ་རེག་མེད་པའི་བློ་འཇམ་པོས་བསྟན་
པའི་སྙིང་པོ་ཤེས་པས་དབུ་སྐྲ་འཇམ་པ་དང༌། ཐུགས་འདོད་ཆགས་
སོགས་ཀྱིས་མ་འཁྲུགས་པས་དབུ་སྐྲ་མ་འཛིངས་པ་དང༌། ཚིག་རྩུབ་
ཟད་པར་སྤངས་པས་དབུ་སྐྲ་མི་གཤོར་བ་སྟེ་མ་བརྫེས་པ་དང༌། བྱང་
ཆུབ་ཀྱི་ཡན་ལག་གི་མེ་ཏོག་བཀྲམ་པས་དབུ་སྐྲ་དྲི་ཞིམ་པ་སྐྱེས་བུའི་ཡིད་
འཕྲོག་པར་བྱེད་པ་དང་། སྐུ་རྣམ་པ་ཐམས་ཅད་དུ་མཛེས་པར་གྱུར་
བས་ཕྱག་ཞབས་ལ་དཔལ་གྱི་བེའུ་དང་བཀྲ་ཤིས་དང་གཡུང་དྲུང་གཡས་
སུ་འཁྱིལ་བའི་རི་མོས་བརྒྱན་པ་སྟེ་བཅུ་ཚན་བརྒྱད་པའོ། །དེ་དག་ནི་

སངས་རྒྱས་བཅོམ་ལྡན་འདས་ཀྱི་དཔེ་བྱད་བཟང་པོར་མདོ་ལས་བཞེད་
པ་ཡིན་ནོ། །མཚན་དཔེའི་ཁྱད་པར་ནི། རང་རྒྱུད་ལ་ལྡན་པའི་གང་
ཟག་སྐྱེས་བུ་ཆེན་པོར་མཚོན་པར་བྱེད་པས་མཚན་དང་། གཞན་ལ་
སྐུའི་མཛེས་པ་བྱེད་པས་དཔེ་བྱད་ཅེས་བཤད་ལ། མཚན་གཙོ་བོ་ཡིན་
པས་རེ་རེ་ཡང་ཕྱིན་དྲུག་གི་རྒྱུ་ལས་བྱུང་བར་གསུངས་ཤིང་། དཔེ་
བྱད་འཁོར་ཡིན་པས་དེ་ལྟར་མ་གསུངས་སོ། །མཚན་གྱི་ཡོན་ཏན་
སྔ་ཕྱི་རྣམས་རྒྱུ་འབྲས་དང༌། དཔེ་བྱད་ཀྱི་དེ་གཉིས་ཕལ་ཆེར་སྔ་མ་
ནང་གི་ཡོན་ཏན་དང་ཕྱི་མ་རྣམས་དེ་གསལ་བར་བྱེད་པ་ཕྱིའི་ཡོན་ཏན་
ཡིན་ལ། འགའ་ཞིག་རྒྱུ་འབྲས་སུའང་སྦྱར་བར་གསུངས་སོ། དཔེ་
བྱད་རྣམས་མཚན་གང་གི་འཁོར་དུ་འདུ་ཚུལ་ནི། སོར་མོ་དང་སེན་
མོའི་དཔེ་བྱད་དྲུག་ནི་སོར་མོ་རིང་བའི་མཚན་གྱི་འཁོར་དང་། དབུ་
རྒྱས་པ་ནས་དབུ་སྐྲ་དྲི་ཞིམ་པའི་བར་བདུན་ནི་གཙུག་ཏོར་དང་སྤུ་གྱེན་
དུ་ཕྱོགས་པ་དང་སྤུ་གཡས་སུ་འཁྱིལ་བའི་མཚན་གྱི་འཁོར་དང་། དཔྲལ་
བ་གཉིས་དང་ཤངས་ཀྱི་གཉིས་ཏེ་བཞི་ནི་མཛོད་སྤུའི་མཚན་གྱི་འཁོར་
དང་། སྤྱན་གྱི་བཞི་དང་སྨིན་མའི་བཞི་དང་རྫི་མ་སྟུག་པ་སྟེ་དགུ་ནི་
སྤྱན་མཐོན་མཐིང་དང་རྫི་མ་བའི་རྫི་མ་ལྟ་བུའི་མཚན་གྱི་འཁོར་དང་།
སྙན་གྱི་གཉིས་ནི་འགྲམ་པ་སེང་གེ་འདྲ་བའི་མཚན་གྱི་འཁོར་དང་། ཞལ་

གྱི་གཉིས་དང་ལྗགས་ཀྱི་གསུམ་དང་གསུང་གི་གཉིས་དང་མཆེ་བའི་ལྔ་
སྟེ་བཅུ་གཉིས་ནི་ལྗགས་ཡངས་པ་དང་ཚངས་དབྱངས་དང་ཚེམས་ཀྱི་
མཚན་བཞི་དང་རོ་བྲོ་བའི་མཆོག་མཁྱེན་པའི་མཚན་གྱི་འཁོར་དུ་ཇི་
ལྟར་རིགས་པར་སྦྱར་བ་དང༌། རྩ་བའི་གཉིས་དང་ལོང་བུ་མི་མངོན་
པ་དང་སྐུ་གཞོན་ཤ་ཅན་དང་ཕྱག་འཇམ་པ་དང་ཕྱག་རིས་ཀྱི་གསུམ་
སྟེ་བརྒྱད་ནི་ཕྱག་ཞབས་འཇམ་ཞིང་གཞོན་ཤ་ཆགས་པ་དང་ཞབས་
འབུར་མི་མངོན་པའི་མཚན་གྱི་འཁོར་དང༌། ཞབས་མཉམ་ནི་རུས་
སྦལ་ཞབས་དང་བྱིན་པ་ཨེ་ན་ཡའི་འདྲ་བའི་མཚན་གྱི་འཁོར་དང་།
གཤེགས་སྟབས་བདུན་དང་གོམ་པ་སྙོམས་པ་དང་བརྒྱད་ནི་སོར་མོ་དྲ་
བས་འབྲེལ་བ་དང་རྟིང་པ་ཡངས་པའི་མཚན་གྱི་འཁོར་དང༌། སྐུ་འཁྲིལ་
བག་ཆགས་པ་ནས་དག་པའི་བར་དྲུག་དང་ཁོ་ལག་ཡངས་པ་དང་སྐུ་
ཞུམ་པ་མེད་པ་ནས་གྲིམས་པའི་བར་གསུམ་དང་ཡན་ལག་རྣམ་དབྱེས་
དང་དཀུ་ཟླུམ་པ་ནས་ཕྱལ་ཕྱང་ངེ་བའི་བར་བཞི་དང་ཀུན་ནས་ལྟ་ན་
སྡུག་པ་ནས་སྨེ་བ་མེད་པའི་བར་གསུམ་དང་མཚན་རྫོགས་པ་སྟེ་བཅུ་
དགུ་ནི་སྐུ་ཆེ་ཞིང་དྲང་བ་དང་བདུན་མཐོ་བ་དང་གསེར་མདོག་འདྲ་བ་
དང་པགས་པ་སྲབ་པ་དང་དཔུང་མགོ་ཟླུམ་པ་དང་ཐལ་གོང་རྒྱས་པ་དང་
རོ་སྟོད་སེང་གེ་འདྲ་བ་དང་ཤིང་ནྱ་གྲོ་ཏ་ལྟར་ཆུ་ཞིང་གབ་པའི་མཚན་

རྣམས་ཀྱི་འཁོར་དང་། ལྟེ་བ་ཟབ་པ་དང་ལྟེ་བ་གཡས་ཕྱོགས་སུ་འཁྱིལ་
བ་གཉིས་ནི་གསང་གནས་སྦུབས་སུ་ནུབ་པའི་མཚན་གྱི་འཁོར་དང་།
ཕྱག་རིང་ཞིང་རྒྱས་པ་ནི་ཕྱག་རིང་མཛེས་པའི་མཚན་གྱི་འཁོར་དང་།
དཔལ་བེའུ་སོགས་ཀྱི་རི་མོས་བརྒྱན་པ་ནི་འཁོར་ལོའི་མཚན་གྱི་འཁོར་
ཡིན་ནོ། །དེ་དག་ནི་གསེར་ཕྲེང་དུ་སློབ་དཔོན་ཆོས་ཀྱི་བཤེས་གཉེན་གྱི་བཤད་
པ་ལ་དགག་བཞག་མཛད་པའི་དགོངས་པ་ལྟར་ཡིན་ནོ། །བཞི་པ་ནི།
གང་གིས་སྲིད་པ་ཇི་སྲིད་པར། །འགྲོ་ལ་ཕན་པ་སྣ་ཚོགས་དག།
མཉམ་དུ་མཛད་པའི་སྐུ་དེ་ནི། །ཐུབ་པའི་སྤྲུལ་སྐུ་རྒྱུན་མི་ཆད། །ཅེས་
གསུངས། གཟུགས་སྐུ་གང་གིས་སྲིད་པ་ཇི་སྲིད་པར་དག་མ་དག་གི་
འགྲོ་བ་ལ་མངོན་མཐོ་ངེས་ལེགས་ཀྱི་ཕན་པ་སྣ་ཚོགས་ཉེ་རིང་མེད་པར་
དུས་མཉམ་དུ་མཛད་པའི་སྐུ་དེ་ནི་ཐུབ་པའི་སྤྲུལ་སྐུ་སྟེ་དེའང་རྒྱུན་མ་
ཆད་པ་ཡིན་ནོ། །གཉིས་པ་ནི།
དེ་བཞིན་འཁོར་བ་ཇི་སྲིད་འདིའི། །ལས་ནི་རྒྱུན་མི་ཆད་པར་
འདོད། །འགྲོ་རྣམས་ཞི་བའི་ལས་དང་ནི། །བསྡུ་རྣམ་བཞི་ལ་འགོད་
པ་དང་། །ཀུན་ནས་ཉོན་མོངས་བཅས་པ་ཡི། །རྣམ་པར་བྱང་བ་རྟོགས་
པ་དང༌། །སེམས་ཅན་རྣམས་དོན་ཇི་བཞིན་གྱི། །དོན་དང་ཕ་རོལ་
ཕྱིན་དྲུག་དང་། །སངས་རྒྱས་ལམ་དང་རང་བཞིན་གྱིས། །སྟོང་པ་

ཉིད་དང་གཉིས་ཟད་དང་། །བརྡ་དང་དམིགས་པ་མེད་པ་དང༌། །ལུས་
ཅན་རྣམས་ནི་ཡོངས་སྨིན་དང་། །བྱང་ཆུབ་སེམས་དཔའི་ལམ་དང་
ནི༑ ༑མངོན་པར་ཞེན་པ་བཟློག་པ་དང༌། །བྱང་ཆུབ་ཐོབ་དང་སངས་
རྒྱས་ཞིང༌། །རྣམ་པར་དག་དང་ངེས་པ་དང་། །སེམས་ཅན་དོན་ནི་
ཚད་མེད་དང་། །སངས་རྒྱས་བསྟེན་སོགས་ཡོན་ཏན་དང༌། །བྱང་
ཆུབ་ཡན་ལག་ལས་རྣམས་ནི། །ཆུད་མི་ཟ་དང་བདེན་མཐོང་དང༌།།
ཕྱིན་ཅི་ལོག་ནི་སྤངས་པ་དང༌། །དེ་གཞི་མེད་པའི་ཚུལ་དང་ནི། །རྣམ་
པར་བྱང་དང་ཚོགས་དང་ནི། །འདུས་བྱས་འདུས་མ་བྱས་པ་ལ། །ཐ་
དད་ཡོངས་སུ་མི་ཤེས་དང་། །མྱ་ངན་འདས་ལ་འགོད་པ་སྟེ། །ཆོས་
ཀྱི་སྐུ་ཡི་འཕྲིན་ལས་ནི། །རྣམ་པ་ཉི་ཤུ་བདུན་དུ་བཞེད། །ཅེས་གསུངས།
ཆོས་སྐུ་རྒྱུན་མི་ཆད་པ་དེ་བཞིན་དུ་འཁོར་བ་ཇི་སྲིད་པར་ཆོས་སྐུ་འདིའི་
འཕྲིན་ལས་རྒྱུན་མི་ཆད་པར་འདོད་དོ། །དེ་ལ་དུ་ཞིག་ཡོད་ཅེ་ན། ལམ་
གྱི་རྟེན་ལ་འགོད་པ་གཅིག་ནི། དེ་བཞིན་གཤེགས་པས་ངན་སོང་གསུམ་
དང་ལྷ་དང་མིའི་འགྲོ་བ་རྣམས་ཀྱི་སྡུག་བསྔལ་ཞི་བ་སྒྲུབ་པའི་འཕྲིན་
ལས་མཛད་པ་དང༌། ཚོགས་ལམ་ལ་འགོད་པ་ལྔ་ནི། སྦྱིན་པ་སྙན་
སྨྲ་དོན་སྤྱོད་དོན་མཐུན་ཏེ་བསྡུ་བ་རྣམ་པ་བཞི་ལ་འགོད་པ་དང་། ཀུན་
ནས་ཉོན་མོངས་པ་དང་རྣམ་པར་བྱང་བའི་བླང་དོར་རྟོགས་པ་ལ་འགོད་

པ་དང་། སེམས་ཅན་རྣམས་ཀྱི་དོན་ཚད་མེད་པའི་རང་བཞིན་ཇི་ལྟ་
བ་བཞིན་དུ་སྒྲུབ་པ་ལ་འགོད་པ་དང་། རང་གི་དོན་ཕ་རོལ་ཏུ་ཕྱིན་པ་
དྲུག་སྒྲུབ་པ་ལ་འགོད་པ་དང་། རང་གཞན་གཉིས་ཀའི་དོན་སངས་
རྒྱས་ཀྱི་ལམ་དགེ་བའི་ལས་ལམ་བཅུ་ལ་འགོད་པ་སྟེ་ལྔ་དང༌། སྦྱོར་
ལམ་ལ་འགོད་པ་གཅིག་ནི། ཆོས་ཐམས་ཅད་དོན་དམ་པར་རང་བཞིན་
གྱིས་སྟོང་པ་ཉིད་དུ་རྟོགས་པའི་འཇིག་རྟེན་པའི་སྒོམ་བྱུང་ལ་འགོད་པ་
དང༌། མཐོང་ལམ་ལ་འགོད་པ་གཅིག་ནི། གཉིས་སྣང་གི་སྤྲོས་པ་
ཟད་པའི་ས་དང་པོའི་ཡེ་ཤེས་ལ་འགོད་པ་དང༌། ས་གཉིས་པ་ནས་ལྔ་
པའི་བར་ལ་འགོད་པ་གཅིག་ནི། ཆོས་ཐམས་ཅད་བརྡའམ་ཐ་སྙད་
ཙམ་དུ་རྟོགས་པའི་ས་གཉིས་ནས་ལྔ་པའི་བར་གྱི་ཡེ་ཤེས་ལ་འགོད་པ་
དང་། ས་དྲུག་པ་ལ་འགོད་པ་གཅིག་ནི། ཆོས་ཐམས་ཅད་དོན་དམ་
པར་དམིགས་པ་མེད་པར་རྟོགས་པའི་ས་དྲུག་པའི་ཡེ་ཤེས་ལ་འགོད་པ་
དང་། ས་བདུན་པ་ལ་འགོད་པ་གཅིག་ནི། ཐབས་ཀྱི་ཕར་ཕྱིན་ལྷག་
པར་ཐོབ་སྟོབས་ཀྱིས་ལུས་ཅན་རྣམས་ཡོངས་སུ་སྨིན་པར་མཛད་པའི་
ས་བདུན་པའི་ཡེ་ཤེས་ལ་འགོད་པ་དང་། ས་བརྒྱད་པ་ལ་འགོད་པ་གཉིས་
ནི༑ ས་བརྒྱད་པའི་ཡེ་ཤེས་ཀྱིས་བསྡུས་པའི་བྱང་ཆུབ་སེམས་དཔའི་
ལམ་ལ་འགོད་པ་དང་། བདེན་པར་མངོན་པར་ཞེན་པ་བཟློག་པའི་ས་

བརྒྱད་པའི་ཡེ་ཤེས་ལ་འགོད་པ་སྟེ་གཉིས་དང༌། ས་དགུ་པ་ལ་འགོད་
པ་གཅིག་ནི། བྱང་ཆུབ་ཐོབ་པ་དང་ཆ་འདྲ་བའི་སྤྲུལ་སྐུའི་མཛད་པ་
ནུས་པའི་ས་དགུ་པའི་ཡེ་ཤེས་ལ་འགོད་པ་དང༌། ས་བཅུ་པ་ལ་འགོད་
པ་བཅུ་གཉིས་ནི། རང་ཉིད་སངས་རྒྱས་པའི་སྣོད་བཅུད་ཀྱི་ཞིང་རྣམ་
པར་དག་པ་ས་བཅུ་པ་ཐོབ་མ་ཐག་པ་ལ་འགོད་པ་དང༌། སྐྱེ་བ་ཕྱི་མར་
སངས་རྒྱས་པར་ངེས་པ་སྐྱེ་བ་གཅིག་གིས་ཐོགས་པ་ལ་འགོད་པ་དང་།
སྐྱེ་བ་གཅིག་གིས་ཐོགས་པ་སེམས་ཅན་གྱི་དོན་ཚད་མེད་པ་སྒྲུབ་པ་ལ་
འགོད་པ་དང་། སྐྱེ་བ་གཅིག་གིས་ཐོགས་པ་འཇིག་རྟེན་གྱི་ཁམས་ཀུན་
ཏུ་ཉེ་བར་འགྲོ་ཞིང་སངས་རྒྱས་བསྟེན་པ་དང་ཆོས་ཉན་པ་སོགས་ཀྱི་
ཡོན་ཏན་ལ་འགོད་པ་དང་། སྲིད་པ་ཐ་མ་པ་སྐྱེ་བ་དེ་ཉིད་ལ་སངས་
རྒྱས་པར་ངེས་པའི་བླ་མེད་བྱང་ཆུབ་ཀྱི་ཡན་ལག་རྫོགས་པ་ལ་འགོད་
པ་དང༌། ལས་དང་འབྲས་བུར་འབྲེལ་བ་ཆུད་མི་ཟ་ཞིང་མི་བསླུ་བར་
རྟོགས་པའི་སྲིད་པ་ཐ་མའི་ཡེ་ཤེས་ལ་འགོད་པ་དང་། བདེན་པ་བཞིའི་
དངོས་པོ་ཐམས་ཅད་ཡང་དག་པ་ཇི་ལྟ་བ་བཞིན་དུ་མངོན་སུམ་དུ་རྟོགས་
པའི་སྲིད་པ་ཐ་མའི་ཡེ་ཤེས་ལ་འགོད་པ་དང༌། སྲིད་པ་ཐ་མ་བ་ཕྱིན་
ཅི་ལོག་བཞི་སྤངས་པ་ལ་འགོད་པ་དང་། སྲིད་པ་ཐ་མ་པ་སངས་རྒྱས་
པའི་རྒྱུའི་ཚོགས་པ་ཚང་བ་ལ་འགོད་པ་དང་། འདུས་བྱས་འཁོར་བ་

དང་འདུས་མ་བྱས་མྱང་འདས་དོན་དམ་པར་ཐ་དད་མེད་པར་མངོན་
སུམ་དུ་རྟོགས་པའི་སྲིད་མཐའི་ཡེ་ཤེས་ལ་འགོད་པ་སྟེ་བཅུ་གཉིས་དང༌།
ལམ་གྱི་འབྲས་བུ་མི་གནས་པའི་མྱ་ངན་ལས་འདས་པ་ལ་འགོད་པ་སྟེ།
ཡེ་ཤེས་ཆོས་སྐུའི་འཕྲིན་ལས་རྣམ་པ་ཉི་ཤུ་རྩ་བདུན་དུ་མདོ་ལས་བཞེད་
པ་ཡིན་ནོ། །འདི་དག་ནི་འགྲེལ་པ་དང་གསེར་ཕྲེང་ལྟར་ཡིན་ལ། རྣམ་
བཤད་ལས་རྩ་བའི་དོན་ཉི་སྣང་ལྟར་བཤད་པ་ལྟར་ན། ཚོགས་ལམ་
ལ་འགོད་པ་གསུམ་དང༌། སྦྱོར་ལམ་ལ་བཞི། མཐོང་ལམ་ས་དང་
པོ་ལ་གཅིག། ས་གཉིས་པ་དང་གསུམ་པ་ལ་གཅིག། ས་བཞི་པ་སོགས་
གསུམ་ལ་གཅིག། ས་བདུན་པ་ལ་གཅིག། ས་བརྒྱད་པ་ལ་བཞི། ས་
དགུ་པ་ལ་གཉིས། ས་བཅུ་པ་ལ་དགུ། འབྲས་བུ་ལ་གཅིག་སྟེ་གོ་རིམ་
བཞིན་ནོ། །སྐབས་བརྒྱད་པའི་ཚིག་དོན་བཤད་ཟིན་ཏོ།། །།
༈ གཉིས་པ་ནི། མཚན་ཉིད་དེ་ཡི་སྦྱོར་བ་དང་། །དེ་རབ་
དེ་ཡི་གོ་རིམ་དང༌། །དེ་མཐའ་དེ་ཡི་རྣམ་སྨིན་ནི། །དོན་བསྡུས་གཞན་
ཏེ་རྣམ་པ་དྲུག །ཅེས་གསུངས། མཁྱེན་གསུམ་གྱི་ངོ་བོར་གྱུར་པའི་
མཚན་ཉིད་དང༌། མཁྱེན་གསུམ་དེའི་ཉམས་ལེན་རྣམ་རྫོགས་སྦྱོར་
བ་དང་། སྦྱོར་བ་དེ་རབ་ཏུ་གྱུར་པ་རྩེ་སྦྱོར་དང༌། དེའི་གོ་རིམ་མཐར་
གྱིས་སྦྱོར་བ་དང་། དེའི་མཐར་ཐུག་པ་སྐད་ཅིག་མའི་སྦྱོར་བ་དང་།

སྦྱོར་བ་དེའི་རྣམ་སྨིན་འབྲས་བུ་ཆོས་སྐུ་སྟེ། དོན་བསྡུས་བརྒྱད་ལས་
གཞན་རྣམ་པ་དྲུག་ཏུ་ཤེས་པར་བྱའོ། །གསུམ་པ་ནི།
ཡུལ་ནི་རྣམ་པ་གསུམ་པོ་རྒྱུ། །སྦྱོར་བ་བཞི་ཡི་བདག་ཉིད་དང༌།།
ཆོས་སྐུ་འཕྲིན་ལས་འབྲས་བུ་ནི། །དོན་བསྡུས་གཞན་ཏེ་རྣམ་པ་གསུམ།།
ཞེས་གསུངས། སྦྱོར་བས་སྒོམ་པར་བྱ་བའི་ཡུལ་ནི་མཁྱེན་པ་རྣམ་པ་
གསུམ་པོ་དང༌། མཁྱེན་གསུམ་མཐར་ཐུག་པ་དེའི་རྒྱུ་ནི་སྦྱོར་བ་བཞིའི་
བདག་ཉིད་དང་། སྦྱོར་བའི་འབྲས་བུ་ནི་ཆོས་སྐུ་འཕྲིན་ལས་དང་བཅས་
པ་སྟེ་དོན་བསྡུས་སྔ་མ་གཉིས་ལས་གཞན་རྣམ་པ་གསུམ་དུ་ཤེས་པར་
བྱའོ། །གསུམ་པ་ནི།
ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་
མངོན་པར་རྟོགས་པའི་རྒྱན་ཅེས་བྱ་བ། རྗེ་བཙུན་བྱམས་པ་མགོན་
པོས་མཛད་པ་རྫོགས་སོ།། །།ཞེས་གསུངས། གསུམ་པ་ནི།
རྒྱ་གར་གྱི་པཎྜི་ཏ་གོ་མི་འཆི་མེད་དང་། ལོ་ཙྪ་བ་དགེ་སློང་
བློ་ལྡན་ཤེས་རབ་ཀྱིས་བསྒྱུར་ཅིང་ཞུས་ཏེ་ལེགས་པར་གཏན་ལ་ཕབ་
པའོ།། །།ཞེས་གསུངས་ཏེ་གོ་སླའོ།། །།
འདིར་སྨྲས་པ། སྦྱོར་བ་རྣམ་བཞིའི་ཛམྦུ་ཆུ་བོའི་གསེར་གྱི་
ཁུ་བ་དྲིང་ཞིང་རིང༌། །མཁྱེན་གསུམ་ཉམས་ལེན་རྣམ་བཀྲ་ལྷ་རྫས་

གོས་ཆེན་ཤམ་བུ་མཛེས་པར་གཡོ། །ལྷུན་གྲུབ་སྐུ་བཞིའི་བསམ་འཕེལ་
ནོར་བུ་འོད་གཟི་འབར་བའི་ཏོག་གིས་བརྒྱན། །ཤེར་ཕྱིན་རྣམ་གསུམ་
རིན་ཆེན་གདུགས་ཀྱིས་སྲིད་ཞིའི་ཚ་གདུང་སེལ་བར་མཛོད། །རྒྱན་
འགྲེལ་མ་དྲོས་མཚོ་ཆེན་ལས། །ཉེར་འོངས་ལེགས་བཤད་གངྒཱའི་ཆབ།།
བདག་བློའི་གཤོང་བུར་འཁྱིལ་བ་འདིས། །དཔྱོད་ལྡན་བཞིན་རས་འཁྲུད་
པར་རིགས། །འདིར་འབད་དགེ་བའི་རླུང་ཤུགས་ཀྱིས། །འགྲོ་བའི་
བློ་མུན་སྤྲིན་བསལ་ཏེ། །རྒྱལ་བསྟན་ཉི་འོད་མངོན་གསལ་མཐུས། །བདེ་
སྐྱིད་པད་ཚལ་བཞད་གྱུར་ཅིག །བདག་ཀྱང་མ་འོངས་སྐྱེ་བ་ཐམས་
ཅད་དུ། །ལམ་བཟང་འདི་དང་ནམ་ཡང་མི་འབྲལ་ཞིང༌། །འདིར་
བསྟན་ལམ་མཆོག་ཉམས་སུ་བླངས་པའི་མཐུས། །འགྲོ་ཀུན་ཡར་འདྲེན་
དམ་པར་བདག་གྱུར་ཅིག །ཁྱད་པར་ཚེ་འདིའི་ལུས་སེམས་འབྲལ་
བའི་ཚེ། །དེ་མ་ཐག་ཏུ་སེམས་ཀྱི་ཤིང་བལ་ནི། །སྨོན་ལམ་ཚུལ་ཁྲིམས་
རླུང་གིས་རབ་བསྐྱོད་དེ། །མི་ཕམ་རྒྱལ་བའི་མདུན་སར་སྐྱེ་གྱུར་ཅིག།
དེ་ཚེ་ཆོས་ཀྱི་རྒྱལ་ཚབ་མི་ཕམ་མགོན། །འཇམ་དཔལ་སྙིང་པོའི་ཞལ་
བཟང་མངོན་གྱུར་ཏེ། །གསུང་གི་བདུད་རྩིས་བདག་ཡིད་བརྟས་རྒྱས་
ཤིང༌། །ཐེག་མཆོག་ཆོས་ཀྱི་དགའ་སྟོན་མྱོང་གྱུར་ཅིག །ཅེས་བསྟན་
བཅོས་མངོན་རྟོགས་རྒྱན་ཚིག་དོན་གྱི་སྒོ་ནས་བཤད་པ་བྱམས་མགོན་

ཞལ་ལུང་ཞེས་བྱ་བ་འདི་ནི། སྔ་མོ་ནས་དཔྱོད་ལྡན་མང་པོས་ཕར་ཕྱིན་
གྱི་སྐོར་ལ་ཡིག་འཇོག་བྱེད་དགོས་ཞེས་བསྐུལ་ཞིང་། དུས་ཕྱིས་གསན་
རྒྱ་ཆེ་ཞིང་མཁྱེན་རབ་ཕུལ་དུ་བྱུང་བའི་སྤྲུལ་སྐུ་ཆེན་ཀུ་ཙུག་ཐུ་ནོ་མོན་
ཧའང་བློ་བཟང་འཇིགས་མེད་བསྟན་པའི་རྒྱལ་མཚན་གྱིས་ཕར་ཕྱིན་
གྱི་ཡིག་ཆར་དོགས་གཅོད་རྒྱས་པ་ཞིག་དགོས་ཞེས་བསྐུལ་མ་མཛད་
ཀྱང༌། དེ་ལྟ་བུ་ནི་ཡི་གེ་ཉུང་ངུས་མཐའ་མི་ཆོད་ཅིང་ཡི་གེ་མང་བར་
འགྱུར་ན་ཁོ་བོ་ཁམས་ཞེན་པས་མི་ཐུབ་པས། དེའི་དོད་དུ་དམིགས་
ཏེ་འདི་ཉིད་བྲིས་ནས་མཇུག་མ་རྫོགས་པའི་སྐབས་སུ། གཞུང་ལུགས་
མང་དུ་ཐོས་ཤིང་བློ་གྲོས་ཀྱི་མིག་དང་ལྡན་པའི་དཀའ་བཅུ་པ་འཇིགས་
མེད་རྡོ་རྗེས་མཇུག་རྫོགས་པར་བྱེད་དགོས་ཤིང་ལྷག་པར་མཚན་ཉིད་
བཞིའི་སྐོར་གསལ་ཞིང་རྒྱས་པ་ཞིག་དགོས་ཞེས་བསྐུལ་བ་ལྟར། མང་
ཐོས་སྤོང་བ་པའི་གཟུགས་བརྙན་སྤྲང་བཙུན་ངག་དབང་དཔལ་ལྡན་གྱིས་
རབ་བྱུང་བཅུ་བཞི་པའི་བགྲང་བྱ་ལྔ་བཅུ་རྩ་གསུམ་པ་དོན་གྲུབ་ཅེས་
པ་ས་མོ་ལུག་ལོར་ཧར་ཏལ་བེ་སེའི་ཆོས་གྲྭ་དགའ་ལྡན་བཤད་སྒྲུབ་བསྟན་
འཕེལ་གླིང་དུ་སྦྱར་བ་འདིས་ཀྱང་བསྟན་འགྲོ་ལ་ཕན་པ་རྒྱ་ཆེན་པོ་ཐོགས་
པར་གྱུར་ཅིག །དགེ་ལེགས་འཕེལ།། །།

༈ རྣམ་གྲོལ་ཞི་བའི་རྒྱ་མཚོར་རོ་གཅིག་ཏུ། །
གཞོལ་བའི་མཐའ་ཡས་ཆོས་ཚུལ་དལ་འབབ་ཀླུང་། །
ཚིག་གི་གཟེགས་མ་རེས་ཀྱང་དུག་གསུམ་གྱི། །
དྲི་མ་ཡོངས་འཁྲུད་ལེགས་བཤད་བདུད་རྩི་འདི།།
དཔར་དུ་བསྐྲུན་པའི་རྣམ་དཀར་ཕུང་པོའི་མཐུས།
ཡང་དག་ཆོས་ཀྱི་སྒོ་མོ་སྟོང་ཕྲག་བརྒྱ། །
གདངས་ཏེ་རྒྱུད་ལྔའི་འགྲོ་བ་མ་ལུས་པ། །
ངེས་ལེགས་ནོར་བུའི་མཛོད་ལ་དབང་འབྱོར་ཤོག།

གངས་ཅན་ཁྱད་ནོར་དཔེ་ཚོགས།
པོད་ཕྲེང་ཉེར་བདུན་པ།
